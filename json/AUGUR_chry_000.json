{
    "author": "Giovanni Aurelio Augurelli",
    "title": "chrysopoeia",
    "url": "http://www.poetiditalia.it/texts/AUGUR|chry|000",
    "text": [
        [],
        [
            {
                "verse": "Auriferam parvis animi pro viribus artem"
            },
            {
                "verse": "Quaesitam nobis et longo tempore partam,"
            },
            {
                "verse": "Ut rerum involucris tantarum evolvere moles"
            },
            {
                "verse": "Se potuit, claro perhibentes carmine nuper"
            },
            {
                "verse": "Lusimus, et Musis hanc commendavimus almis,"
            },
            {
                "verse": "Quod nulli ex omni numero fecere priores."
            },
            {
                "verse": "Cumque operi autorem, cuius sub nomine tutum"
            },
            {
                "verse": "Pergeret, optarem (foret et res praeside digna"
            },
            {
                "verse": "Ipsa ex se magno, variaque hinc mente tenerer"
            },
            {
                "verse": "Cui merito cuncta haec et non ingrata dicarem),"
            },
            {
                "verse": "Interea nobis tute velut aethere ab alto"
            },
            {
                "verse": "Missus ades mundi fessis succurrere rebus:"
            },
            {
                "verse": "Qui belli scelerumque faces, incendia tanta"
            },
            {
                "verse": "Extinguas, placidamque piis sperare quietem"
            },
            {
                "verse": "Des populis, solidamque per aurea saecula pacem."
            },
            {
                "verse": "Cuive etiam, si parva licet componere magnis,"
            },
            {
                "verse": "Ad sanctos haec nostra pedes ars aurea tendat,"
            },
            {
                "verse": "Ut quo te fidei sacrae nunc coetus honore"
            },
            {
                "verse": "Prosequitur cunctus, hoc te veneretur, et omni"
            },
            {
                "verse": "Ipsa tuum pro me cultu sic numen adoret."
            },
            {
                "verse": "Hanc igitur, si non immensa negocia prorsus"
            },
            {
                "verse": "Impediunt, permitte, precor, se prodere tantum,"
            },
            {
                "verse": "Quo tibi, detracto veluti velamina virgo"
            },
            {
                "verse": "Nobilis ingenuo vultum perfusa ruborem,"
            },
            {
                "verse": "Occultum incipiat semel ostentare decorem."
            },
            {
                "verse": "Haec etenim prima quanquam se fronti legenti"
            },
            {
                "verse": "Non adeo ostendat, paulum tamen ipsa reclusis"
            },
            {
                "verse": "Detecta arcanis, mira et gratissima pandit."
            },
            {
                "verse": "Quam si forte legens, interdum nomina divum"
            },
            {
                "verse": "Offendes, quos vana olim coluisse vetustas"
            },
            {
                "verse": "Dicitur; extemplo haud renuas, sacra optima quanquam"
            },
            {
                "verse": "Exerces, veramque fidem; cultumque tueris."
            },
            {
                "verse": "Illa etenim tanquam priscis consueta vocari"
            },
            {
                "verse": "Vatibus, enixe quos tunc imitabar, adivi"
            },
            {
                "verse": "Supplex, et paribus curis in vota vocavi."
            },
            {
                "verse": "Materies etiam solitum conquirere Solis"
            },
            {
                "verse": "Et Lunae auxilium, necnon Vulcania velle"
            },
            {
                "verse": "Arma videbatur, quorum implorare favorem"
            },
            {
                "verse": "Fas erat: et mihi iam per te licuisse, sit id nunc"
            },
            {
                "verse": "Concessum, et venia dignum peccasse fatenti."
            },
            {
                "verse": "Mox tamen hinc aliud quaesitum ad carmina numen,"
            },
            {
                "verse": "Et precibus solum cunctis quandoque vocatum"
            },
            {
                "verse": "Forte aderit, praesens fuerit si gratia caelo,"
            },
            {
                "verse": "Tanta mihi. Magnum multo seu carmine Mosen,"
            },
            {
                "verse": "Seu quem flagranti vectum super aethera curru"
            },
            {
                "verse": "Mirati videre patres, oculisque sequuti"
            },
            {
                "verse": "Aera per purum, caeli discindier oras,"
            },
            {
                "verse": "Astrorumque globos intro aspexere micantis."
            },
            {
                "verse": "Seu qui voce palam porrectoque indice prodit"
            },
            {
                "verse": "Venisse auxilio iam tum mortalibus agnum,"
            },
            {
                "verse": "Ipse canam, vatem quamprimum matris in alvo"
            },
            {
                "verse": "Exultantem, et adhuc puerum ad deserta ferentem"
            },
            {
                "verse": "Antra pedes, puri mox et Iordanis ad undam"
            },
            {
                "verse": "Dignatum caput illius contingere lympha,"
            },
            {
                "verse": "Qui proprio antiquam nobis sic sanguine labem"
            },
            {
                "verse": "Abluit, ut scelerum maculas absterserit omnis."
            },
            {
                "verse": "Nomine cuius item tibi quondam et moribus aucto"
            },
            {
                "verse": "Defuit haud unquam favor, ac caelestis abunde"
            },
            {
                "verse": "Gratia, qua tantum meritis conscendere culmen"
            },
            {
                "verse": "Posses, et iustas mundi regere unus habenas;"
            },
            {
                "verse": "Magnanimos aequans propria virtutes Leones,"
            },
            {
                "verse": "Pontificum decus egregium iam saepe repertos"
            },
            {
                "verse": "Esse, nec Italiae sub iniquo tempore, et usquam"
            },
            {
                "verse": "Christicolis ullo prorsum in discrimine deesse."
            },
            {
                "verse": "Haec sed erunt mihi cum dicendi facta potestas"
            },
            {
                "verse": "Iam fuerit, dabiturque loqui, quae iusseris ipse"
            },
            {
                "verse": "Sancte pater, cuius nobis stant omnia nutu."
            },
            {
                "verse": "Interea certis hominum vis ulla ne possit"
            },
            {
                "verse": "Indiciis aurum facere, et mutare metalla"
            },
            {
                "verse": "Percipias primum. Dehinc quae secreta laboret"
            },
            {
                "verse": "Ars id perficere, et naturam aequari potenti"
            },
            {
                "verse": "Ingenio, inspicias. Demum qui rite sequatur"
            },
            {
                "verse": "Hinc modus assiduis doctisque laboribus artem"
            },
            {
                "verse": "Pervideas, et quo tandem experientia ducat."
            },
            {
                "verse": "Omnia quae gnaro passim tibi certa patebunt,"
            },
            {
                "verse": "Si quo haec inter se nexu, quove ordine constant,"
            },
            {
                "verse": "Ipse acie, qua cuncta soles discernere, mentis"
            },
            {
                "verse": "Inspectans, parvum non dedignabere munus"
            },
            {
                "verse": "Quod tibi non parva offerri super arte laboro."
            }
        ]
    ]
}