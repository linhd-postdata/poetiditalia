{
    "author": "carmina libraria",
    "title": "Iohannes Matius Romiltensis, epigramma de culice Vergilii",
    "url": "http://www.poetiditalia.it/texts/CARM_LIB|mati|001",
    "text": [
        [
            {
                "verse": "Me referant parvum, cupiantque negare volucrem,"
            },
            {
                "verse": "Necquicquam factum, vel quid inane ferant."
            },
            {
                "verse": "Dicar vel pecudi stimulus, pecudumve magistro"
            },
            {
                "verse": "Ille meo vivit munere, non meritus."
            },
            {
                "verse": "Ne pereat recubans pastor meus ictibus hydrae"
            },
            {
                "verse": "Conteror, immeritus deditus ecce neci."
            },
            {
                "verse": "Quassor et ad Stygias tenuis mage differor umbras,"
            },
            {
                "verse": "Pastori factus, non mihi vita salus."
            },
            {
                "verse": "Sed qui me novit maior mihi gratia: summos"
            },
            {
                "verse": "Ad caelos laudes pertulit usque meas."
            },
            {
                "verse": "Virgilius: regum tuba clarior ille ducumque,"
            },
            {
                "verse": "Illi materies uber et ampla fui."
            },
            {
                "verse": "Sic vires de me iuvenis exercuit omnes"
            },
            {
                "verse": "Ingenii nervos experiensque suos."
            },
            {
                "verse": "Et tu parve pulex nimiumque moleste puellis"
            },
            {
                "verse": "Tale quid es mecum nactus, at ipse minor."
            },
            {
                "verse": "Tu minor atque niger plus quam sim diceris esse"
            },
            {
                "verse": "Quemque vel incautum pressit et atra manus."
            },
            {
                "verse": "Ut parvus fueris, quo sis infestus amicis"
            },
            {
                "verse": "Ingenium vati parve dedisse potes."
            },
            {
                "verse": "Estque tibi clarus paulo minor, ac mihi verum"
            },
            {
                "verse": "Pace tua dico forte poeta datus."
            },
            {
                "verse": "Utque minor culice es, sic sit tuus ille poeta"
            },
            {
                "verse": "Inferior nostro carmine parve pulex."
            }
        ]
    ]
}