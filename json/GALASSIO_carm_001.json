{
    "author": "Galassio Vicentino",
    "title": "carmina minora",
    "url": "http://www.poetiditalia.it/texts/GALASSIO|carm|001",
    "text": [
        [],
        [
            {
                "verse": "ad Pium Secundum Pont. Max. supplicatio"
            }
        ],
        [
            {
                "verse": "Me pudet aonias nimium coluisse Camenas,"
            },
            {
                "verse": "Meque pudet studii, me vigilasse pudet."
            },
            {
                "verse": "Cur me litterulas, cur me docuere parentes"
            },
            {
                "verse": "Grammaticam et libros a Cicerone datos?"
            },
            {
                "verse": "Quid patrum canones sancti, quid iura Senatus,"
            },
            {
                "verse": "Romanae leges sacraque dicta dabunt?"
            },
            {
                "verse": "Nonne fuit melius mutassem navita merces"
            },
            {
                "verse": "Atque peregrino multa tulisse mari,"
            },
            {
                "verse": "Aut rabiosa fori tractasse et iurgia, nonne"
            },
            {
                "verse": "Agricolam terrae semina sparsa dare,"
            },
            {
                "verse": "Aut Bachum apricis plantasse in montibus, unde"
            },
            {
                "verse": "Sufficerent pleni dulcia musta lacus,"
            },
            {
                "verse": "Aut iuvenem duris vitam duxisse sub armis"
            },
            {
                "verse": "Militiamque diu consuevisse pati?"
            },
            {
                "verse": "Scinde, miser, tabulas et cultos scinde libellos,"
            },
            {
                "verse": "Frange, miser, calamos ignibus atque dato."
            },
            {
                "verse": "Quid mihi nunc praestat multos servatus in annos"
            },
            {
                "verse": "Theseus, aut quid nunc carmina multa dabunt?"
            },
            {
                "verse": "Principibus mos est tantum laudare poetas"
            },
            {
                "verse": "Tollereque in caelum magnificis titulis,"
            },
            {
                "verse": "Sed praestare nihil miserisque dolentibus usquam"
            },
            {
                "verse": "Donare arentem nec satiare famem."
            },
            {
                "verse": "Sic pueri pictas, pictae sic Iridis arcum,"
            },
            {
                "verse": "Sic laudant nimiae pernicitatis equos,"
            },
            {
                "verse": "Ac pugilem multo sudantem pulvere circi"
            },
            {
                "verse": "Dum fragiles hastae frustaque fracta volant."
            },
            {
                "verse": "At dum consenuit facunda et nuda Thalia"
            },
            {
                "verse": "Mendicat panes exiguumque cibum:"
            },
            {
                "verse": "Sic est ludibrio quondam venerata poesis."
            },
            {
                "verse": "O scelus infandum saecula nostra vident!"
            },
            {
                "verse": "Nunc dormit plumis phalerisque ornatur et auro"
            },
            {
                "verse": "Inscitia; heu, nostri est temporis ista lues."
            },
            {
                "verse": "Nunc mihi natalis, nunc quadragesimus annus"
            },
            {
                "verse": "Vertitur a magnis mensibus iste dies."
            },
            {
                "verse": "Curia me iuvenem vidit florentibus annis,"
            },
            {
                "verse": "Nunc miserum spectat curia vestra senem."
            },
            {
                "verse": "Mendicemne cibum, mendicem caetera quaeque?"
            },
            {
                "verse": "Unica subsidio est magna Columna mihi."
            },
            {
                "verse": "Tu potes infaustis genitum natalibus, ipse"
            },
            {
                "verse": "Tu potes a tantis iam relevare malis,"
            },
            {
                "verse": "Tu pius Aeneas natus melioribus annis,"
            },
            {
                "verse": "Tu vatem vates respice, dive, precor."
            },
            {
                "verse": "Tuque gregis domini toto tu pastor in orbe"
            },
            {
                "verse": "Tu pater, ha, misero consule sancte precor,"
            },
            {
                "verse": "Neu patere et musas nec mendicare poetas,"
            },
            {
                "verse": "Da meritis aliquid, vatibus atque dato."
            },
            {
                "verse": "Vixisti pauper quondam iuvenilibus annis:"
            },
            {
                "verse": "Respice nunc miseros pauper et ipse prius."
            },
            {
                "verse": "Nec diadema peto, pileos sacrasque thyaras:"
            },
            {
                "verse": "Romanum poscunt ista supercilium."
            },
            {
                "verse": "Quo valeam pluvias frigusque arcessere tecto,"
            },
            {
                "verse": "Da, pater, hoc, petimus quo satiare famem."
            },
            {
                "verse": "Cum satura Euterpe nec iam tolerabile derit"
            },
            {
                "verse": "Hospicium et poterit membra levare thoro,"
            },
            {
                "verse": "Concipiet grandes animos artemque magistram,"
            },
            {
                "verse": "Inscribet cartis nomina clara Pii"
            },
            {
                "verse": "Quaeque super Turco moliris grandibus ausis,"
            },
            {
                "verse": "Spectabis latia clarus in historia,"
            },
            {
                "verse": "Ipse leges vivens, relegent mea scripta nepotes,"
            },
            {
                "verse": "Et curres vivens docta per ora virum."
            },
            {
                "verse": "Non dubito tantis tenuis sim conditur actis."
            },
            {
                "verse": "Maeonia tua sunt concelebranda tuba,"
            },
            {
                "verse": "Aeternas meritus laudes, titulosque perennes"
            },
            {
                "verse": "Clarior in cunctis maxime pontificum"
            },
            {
                "verse": "Neu patiare tuis scelus hoc, clarissime vatum,"
            },
            {
                "verse": "Temporibus, tantum ne patiare malum."
            },
            {
                "verse": "Exulat atque famem patitur tua culta poesis"
            },
            {
                "verse": "Deprecor, ha, miserae consule, sancte pater."
            }
        ],
        []
    ]
}