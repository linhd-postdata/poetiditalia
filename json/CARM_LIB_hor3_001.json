{
    "author": "carmina libraria",
    "title": "Horatius, poemata omnia",
    "url": "http://www.poetiditalia.it/texts/CARM_LIB|hor3|001",
    "text": [
        [
            {
                "verse": "Quinti Horatii Flacci vita per Cantalicium carmine heroico"
            }
        ],
        [
            {
                "verse": "Si quis erit Quinti vitam cognoscere Flacci"
            },
            {
                "verse": "Qui velit, haec infra carmina pauca legat;"
            },
            {
                "verse": "Edidit hunc autem claris octava Decembris"
            },
            {
                "verse": "Torquati et Cottae fascibus alma dies."
            },
            {
                "verse": "Sed fuit ex humili natus praecone parente"
            },
            {
                "verse": "Qui libertinae condicionis erat."
            },
            {
                "verse": "Attamen erexit Fortuna urgente disertum"
            },
            {
                "verse": "Virtutis vera nobilitate caput."
            },
            {
                "verse": "An fuerit Lucanus, an Appulus ipse recensens"
            },
            {
                "verse": "Ambigit, haud dubie sed Venosinus erat."
            },
            {
                "verse": "Est ubi patre pio teneris nutritus in armis"
            },
            {
                "verse": "Ingenii magno praeditus igne puer."
            },
            {
                "verse": "Mox etiam ductus cura genitoris ad urbem"
            },
            {
                "verse": "Vasit in egregium docta per ora virum."
            },
            {
                "verse": "Inde bonus causa sophiae migravit Athenas,"
            },
            {
                "verse": "Ne quod inexpertum linqueret artis opus."
            },
            {
                "verse": "Iuvit ubi in primis Epicuri incumbere factae"
            },
            {
                "verse": "Dum furor atque animus dum iuvenilis erat."
            },
            {
                "verse": "Post, gravior, sapiens Academi ad dogma redivit"
            },
            {
                "verse": "Ut rectum studii prosequeretur iter."
            },
            {
                "verse": "Concusso sed enim bellis civilibus orbe"
            },
            {
                "verse": "Ipse quoque instituit martia castra sequi."
            },
            {
                "verse": "Sed pius et placidae quia libertatis amicus"
            },
            {
                "verse": "Sub Bruto contra Caesaris arma fuit."
            },
            {
                "verse": "A quo pro meritis decoratus in ordine gessit"
            },
            {
                "verse": "Clara potestatis dona tribunitiae."
            },
            {
                "verse": "Ad paupertatem Bruto pereunte redactus"
            },
            {
                "verse": "Ocia Pieriis reddidit inde choris."
            },
            {
                "verse": "Factus et hinc Varo socius magnoque Maroni"
            },
            {
                "verse": "In Maecenatis floruit ille sinu."
            },
            {
                "verse": "Quo duce amicitiam veniamque a Caesare culpae"
            },
            {
                "verse": "Promeruit reliquos et sine lite dies."
            },
            {
                "verse": "Sed quum iam vitae bis septem tempora lustris"
            },
            {
                "verse": "Tangeret inviso reddidit ora solo."
            },
            {
                "verse": "Et Maecenatis prope molliter ossa sepultus"
            },
            {
                "verse": "Occubat urbanis Flaccus in Exquiliis."
            },
            {
                "verse": "Parvus erat, lippus pleno, sed corpore obesus"
            },
            {
                "verse": "Et frugi et parcus, ambitione carens."
            },
            {
                "verse": "Integer et facilisprudens, furibundus, amicus"
            },
            {
                "verse": "Corda tamen gessit prona libidinibus."
            },
            {
                "verse": "Tradidit e medio Graecorum fonte receptam"
            },
            {
                "verse": "Pyndaricam latio primus in orbe lyram."
            },
            {
                "verse": "Ad quam bis senos cantavit in ordine libros"
            },
            {
                "verse": "Et cum saeclorum carmine scripsit epos"
            },
            {
                "verse": "Unius et vatem formavit in arte libelli"
            },
            {
                "verse": "Quo nullum melius vatibus extat opus."
            },
            {
                "verse": "Deque duos etiam mortali dogmate plenos"
            },
            {
                "verse": "Fecit epistoliis de Satyrisque duos."
            },
            {
                "verse": "Quae lege, qui vitam cupis informare per artes"
            },
            {
                "verse": "Et veterum sapiens ethica quisquis amas."
            }
        ],
        [],
        []
    ]
}