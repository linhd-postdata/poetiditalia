{
    "author": "carmina libraria",
    "title": "Sebastianus Munster, cosmographiae universalis libri VI",
    "url": "http://www.poetiditalia.it/texts/CARM_LIB|muns|001",
    "text": [
        [
            {
                "verse": "ad lectorem pro historiae commendatione Glareani carmen"
            },
            {
                "verse": "Si quid in hoc mundo quod mortales iuvat omnes"
            },
            {
                "verse": "Historia est uno non celebranda modo."
            },
            {
                "verse": "Historiae nostrae iustissima regula vitae,"
            },
            {
                "verse": "Historiae debet quicquid in orbe viget."
            },
            {
                "verse": "Historiam cognosse iuvat, didicisse iuvabit"
            },
            {
                "verse": "Dum rigido Arctoo fulmen ab axe ruit."
            },
            {
                "verse": "Corniger arcano quaedam volumina Moses"
            },
            {
                "verse": "Tradidit et quicquid Biblia sacra tenent."
            },
            {
                "verse": "Historia est Evangelium, sacra dogmata Pauli"
            },
            {
                "verse": "Quaeque ab Apostolis sunt semel acta viris."
            },
            {
                "verse": "Huic, ergo huic uni invigiles prudenter oportet"
            },
            {
                "verse": "Care puer quisquis tendis ad astra viam."
            },
            {
                "verse": "Huic totum te dede puer, caelestia quondam"
            },
            {
                "verse": "Praemia laturus perpetuumque decus."
            }
        ],
        [
            {
                "verse": "ad clarissimum virum Dominum Sebastianum Munsterum F.V."
            }
        ],
        [
            {
                "verse": "Vidimus historiam,et rerum pandecta tuarum"
            },
            {
                "verse": "Quibus nihil nec amplius nec doctius."
            },
            {
                "verse": "Haec aetas habuit Musis et Apolline dignum"
            },
            {
                "verse": "Longisque vix videbitur post saeculis."
            },
            {
                "verse": "Felix qui possit tantarum pondera rerum,"
            },
            {
                "verse": "Tot principes, tot orbis ingentes duces,"
            },
            {
                "verse": "Urbes tot, populos modicis includere chartis:"
            },
            {
                "verse": "Adeo nihil fatiscit ingens illa vis."
            },
            {
                "verse": "Ingenii mentisque vigor et cura futuri"
            },
            {
                "verse": "Et nomen immortalitatis arduae."
            },
            {
                "verse": "Fortunate senex: numquam tua grandia scripta,"
            },
            {
                "verse": "Munstere, delebunt Nepotes posteri,"
            },
            {
                "verse": "Cum famam superes, quae te bene grata sepultum"
            },
            {
                "verse": "A lividis malisque linguis eximet."
            },
            {
                "verse": "Ergo si quod habes vegetum sub corde senili"
            },
            {
                "verse": "Robur micatque luminis fomes sacri,"
            },
            {
                "verse": "Confice quod superest. Modici est tibi meta laboris"
            },
            {
                "verse": "Et orbis hoc munus novum desideras."
            }
        ]
    ]
}