{
    "author": "Battista Mantovano",
    "title": "de morte Ioannis Soreti",
    "url": "http://www.poetiditalia.it/texts/SPAGNOLI|ioan|001",
    "text": [
        [
            {
                "verse": "DE MORTE IOANNIS SORETI GALLI CARMELITARUM PRIORIS GENERALIS"
            }
        ],
        [
            {
                "verse": "Mens mihi saepe fuit pro te quoque sumere plectrum,"
            },
            {
                "verse": "Atque tuas nostro complecti carmine laudes,"
            },
            {
                "verse": "O nivei quondam pastor gregis, o pater altae"
            },
            {
                "verse": "Rupis, et irrigui fontis, montisque beati,"
            },
            {
                "verse": "Cuius inaccessis Vates habitasse sub antris"
            },
            {
                "verse": "Fertur, et eventus rerum cecinisse futuros."
            },
            {
                "verse": "Sed mea sopito stupuerunt sanguine corda,"
            },
            {
                "verse": "Ut solet hiberno tellus cum frigore torpet,"
            },
            {
                "verse": "Postquam fama tui moestissima nuntia fati"
            },
            {
                "verse": "Tristibus auspiciis Italas pervenit ad oras."
            },
            {
                "verse": "Omnia tunc gelido riguerunt membra timore,"
            },
            {
                "verse": "Tunc lyra lapsa manu, digitis tum plectra remissis"
            },
            {
                "verse": "Sunt collisa solo, tremulo vox defuit ori."
            },
            {
                "verse": "Languida moerentes hebetavit inertia sensus,"
            },
            {
                "verse": "Et dolor ingenium vivax sopivit et artes."
            },
            {
                "verse": "Tunc mihi cum aegrotos vis morbi vinceret artus"
            },
            {
                "verse": "Raraque vis traheret fessum suspiria pectus,"
            },
            {
                "verse": "Consilium fuit invisa decedere vita,"
            },
            {
                "verse": "Et tecum limen patriae melloris adire,"
            },
            {
                "verse": "Pascit ubi tutas dulcis concordia mentes."
            },
            {
                "verse": "Fecissemque utinam, nam post tua funera nunquam"
            },
            {
                "verse": "Vidimus optatos portus, nos spumeus Euris"
            },
            {
                "verse": "Flantibus undarum tulit in contraria fervor."
            },
            {
                "verse": "Littora Carmeli Solymosque apprendere campos"
            },
            {
                "verse": "Dum cupimus, dum quisque suis annitimur armis,"
            },
            {
                "verse": "Pellimur in Syrtes, navemque ferentibus undis"
            },
            {
                "verse": "Incertum per iter nulla succurritur arte."
            },
            {
                "verse": "Typhis abes, Palinure iaces, iterata minantur"
            },
            {
                "verse": "Fulmina, in interitus conspirant sydera nostros."
            },
            {
                "verse": "Nunc ruit in praeceps, summas modo surgit in undas"
            },
            {
                "verse": "Avulso temone ratis, fracti sumus ut si"
            },
            {
                "verse": "Dum procul a stabulis errat pecus omne per agros,"
            },
            {
                "verse": "Nil hostile timens, casu percussus iniquo"
            },
            {
                "verse": "Occidat extemplo pastor, saltusque patentes"
            },
            {
                "verse": "Ora lupus ieiuna gerens intrarit, ovesque"
            },
            {
                "verse": "Incustoditas passim lanietque fugetque"
            },
            {
                "verse": "Sic tua progenies quae, te Duce, nullius arma,"
            },
            {
                "verse": "Nullius insidias timuit, sed tuta per omnes"
            },
            {
                "verse": "Ibat ovans casus, postquam tua lumina pressit"
            },
            {
                "verse": "Improba conturbans tristi mors omnia luctu,"
            },
            {
                "verse": "Languit amisso generosae frontis honore."
            },
            {
                "verse": "Palluit omne decus nostrum, languentia coepit"
            },
            {
                "verse": "Pectora segnicies, et amor virtutis obivit."
            },
            {
                "verse": "Frigemus velut extincto focus igne recessit"
            },
            {
                "verse": "Tecum noster honor, Carmeli gloria tecum"
            },
            {
                "verse": "Occidit, heu funesta dies, neque digna diei"
            },
            {
                "verse": "Nomine censeri, Stygiis pallentior umbris,"
            },
            {
                "verse": "Quae tantum iubare extinxit, tot lumina misit"
            },
            {
                "verse": "In lachrymas, in tot suspiria pectora solvit."
            },
            {
                "verse": "O nunquam laudante satis, licet omnia laudes"
            },
            {
                "verse": "Ora tuas resonent. Senior discrimina nosti"
            },
            {
                "verse": "Quot subiit grex iste tuus, quot bella, quot hostes"
            },
            {
                "verse": "Venere, et sortem populi miseratus iniquam"
            },
            {
                "verse": "Movisti assiduis praecibus tristem Iovis iram."
            },
            {
                "verse": "Qui nisi forte tui curam gessisset ovilis"
            },
            {
                "verse": "Ventus et unda ruens stabula et pecus omne tulisset,"
            },
            {
                "verse": "Supplice te nobis favit pater, ipse paventem"
            },
            {
                "verse": "Attonitumque gregem blande collegit in unum,"
            },
            {
                "verse": "Ut mater cristata solet, quo tempore milvus"
            },
            {
                "verse": "Instruit insidias, flectique per aera gyrum."
            },
            {
                "verse": "Illa dolum timet, et crocitans sua pignora cogit,"
            },
            {
                "verse": "Collectumque gregem suspensis protegit alis."
            },
            {
                "verse": "Hactenus hoc noster vexatus turbine bembus"
            },
            {
                "verse": "Tardatusque vadis circum tua littora duci"
            },
            {
                "verse": "Non potuit, sed iam coeli frons laeta sereni"
            },
            {
                "verse": "Panditur, undosumque minus iam murmurat aequor."
            },
            {
                "verse": "Humidus Auster abit, silet aether, et atra recedunt"
            },
            {
                "verse": "Nubila, purpureo sol nascitur aureus ortu."
            },
            {
                "verse": "Graminis aura tepens florumque cacumina leni"
            },
            {
                "verse": "Incurvans flexu gratos diffundit odores."
            },
            {
                "verse": "Atque levi strepitu fugiens se frondibus altis"
            },
            {
                "verse": "Inserit, et somnos molli blandita susurro"
            },
            {
                "verse": "Concitat, et virides ludens circumvolat agros."
            },
            {
                "verse": "Iamque procul nobis pulsa caligine tandem"
            },
            {
                "verse": "Carmeli se monstrat apex, vitreique redundant"
            },
            {
                "verse": "Fontis aequa suaves, qua summo vertice lapse"
            },
            {
                "verse": "Subiectos rimantur agros, et florida circum"
            },
            {
                "verse": "Rura soporifero labuntur murmure, seque"
            },
            {
                "verse": "In vicina brevi devolvunt aequora cursu."
            },
            {
                "verse": "Iam me sollicitae parcunt incendere curae,"
            },
            {
                "verse": "Improba nec miserum pectus depascitur ales,"
            },
            {
                "verse": "Restituor mihi, iuvat ire, meamque sonoris"
            },
            {
                "verse": "Instaurare lyram nervus sacrumque vocare"
            },
            {
                "verse": "Ex Helicone chorum, atque argutos aedere cantus."
            },
            {
                "verse": "Verum bella canant alii, populosque paternis"
            },
            {
                "verse": "Sedibus, et patrio pulsos de littore Graios."
            },
            {
                "verse": "Et veteres odii causas, belloque subactas"
            },
            {
                "verse": "Constanti ne tuas arces, coelumque Latinis"
            },
            {
                "verse": "Infestum rebus, fideique pericula nostrae,"
            },
            {
                "verse": "Et purgata novis Troiana incendia bellis."
            },
            {
                "verse": "Semper ego effugi studium Mavortis, et arma"
            },
            {
                "verse": "Nec pectus thorace gravi, nec tempora cinxi"
            },
            {
                "verse": "Casside cristata, fuit et mea dextra meumque"
            },
            {
                "verse": "Semper inerme latus, mores ego pacis amavi."
            },
            {
                "verse": "Cedimus arma aliis, nobis tua maxima Virtus"
            },
            {
                "verse": "Carmen erit, satis est isto pulvere noster"
            },
            {
                "verse": "Sudet equus, metam hancque meus circumvolet axis."
            },
            {
                "verse": "Ingrediar fragili spatiosa per aequora ligno,"
            },
            {
                "verse": "Atque tuas laeti circumvectabimur oras."
            },
            {
                "verse": "Cuncta Palaestini montis spelaea revisam"
            },
            {
                "verse": "Singula perlustrans, aciem per singula vertens"
            },
            {
                "verse": "Ne quid neglectum fluat, intactum ve relinquam"
            },
            {
                "verse": "Unde tuae in lucem possint emergere laudes."
            },
            {
                "verse": "Conaborque tua dignum virtute trophaeum"
            },
            {
                "verse": "Erigere, et circum redolentes addere lauros"
            },
            {
                "verse": "Atque hederas, et Palladia de fronde corollas,"
            },
            {
                "verse": "Palmarumque minus metuentes pondera ramos."
            },
            {
                "verse": "Grande opus, et sub quo sudaret Olympifer Athlas,"
            },
            {
                "verse": "Magna quidem fuit, atque meis conatibus impar"
            },
            {
                "verse": "Copia virtutum pastor venerande tuarum."
            },
            {
                "verse": "Nec tibi Carmelus debet minus, ac Remoaldo"
            },
            {
                "verse": "Tusca Camaldulii pineta in vertice montis,"
            },
            {
                "verse": "Lignipedique Laverna viro, Carthusia Ugoni,"
            },
            {
                "verse": "Gallica Bernardo Cistercia. Nursica Mauro"
            },
            {
                "verse": "Relligio, sed plus longe, nec enim tibi sancta"
            },
            {
                "verse": "Rusticitas, sed magis doctrina superbam"
            },
            {
                "verse": "Perfidiam se attollentem mysteria contra"
            },
            {
                "verse": "Sacrosancta potens convellere fulmine linguae."
            },
            {
                "verse": "Unde fit ut dubitem rerum ne pondere pressus"
            },
            {
                "verse": "Turpiter in medio cogar desistere cursu,"
            },
            {
                "verse": "Mensque magis refugit, quando Icarium reminiscor"
            },
            {
                "verse": "Interitum, puer ille levis, temerarius, audax,"
            },
            {
                "verse": "Dum per inane audet coelum, mendacibus alis,"
            },
            {
                "verse": "Tendere iter vetitum, et vacuas se attollere in auras"
            },
            {
                "verse": "Decidit, et fecit Myconaeo nomina Ponto,"
            },
            {
                "verse": "Me movet et sacros ignes furarier ausus"
            },
            {
                "verse": "Atque putres audens glebas animare Prometheus."
            },
            {
                "verse": "Et Phaeton cupiens Solis fraenare quadrigam."
            },
            {
                "verse": "Cuius adhuc longae lachrymant electra sorores"
            },
            {
                "verse": "Succinaque ad fluvii ripas quem Celtica rupes"
            },
            {
                "verse": "Mittit, et Adriacis tandem absorbetur ab undis."
            },
            {
                "verse": "Occurrunt animo veteris certamina pugnae,"
            },
            {
                "verse": "Cum furor involvit super altum Pelion Ossam,"
            },
            {
                "verse": "Aoniasque ausae cantum superare sorores,"
            },
            {
                "verse": "At quae textilibus docta cum Pallade formis"
            },
            {
                "verse": "Dum certat veterem mutavit Arena formam."
            },
            {
                "verse": "Thrax Thamyras quem coecum olim fecere puellae"
            },
            {
                "verse": "Thespiades, dum se nimis, et sua carmina iactat."
            },
            {
                "verse": "Et tu mentis inops, nimiumque improvide, quondam"
            },
            {
                "verse": "Marsya, qui Musas Phoebumque lacessere cantu"
            },
            {
                "verse": "Dum properas, fluis in latices, et porrigis amnem,"
            },
            {
                "verse": "Quem vehit Aegaeas Phrygius Maeander in undas."
            },
            {
                "verse": "Et qui labentem dextra temerarius arcam"
            },
            {
                "verse": "Dum levat a magni rectore necatur Olympi."
            },
            {
                "verse": "Haec mecum tacitus memori sub pectore volvens"
            },
            {
                "verse": "Extimeo nec coeca meas audacia vires"
            },
            {
                "verse": "Fallat, et assumptum nequeant perferre laborem"
            },
            {
                "verse": "Supponam tamen hos humeros, molemque subibo."
            },
            {
                "verse": "Debilis immensam, dabitur, favor aethere ab alto,"
            },
            {
                "verse": "Occultumque meus divini nectaris imbrem"
            },
            {
                "verse": "Accipiet genius, tardosque ad carmina sensus"
            },
            {
                "verse": "Calliope melior, maiorque movebit Apollo."
            },
            {
                "verse": "Aureus ut quodam fulvi sub imagine roris"
            },
            {
                "verse": "Iuppiter in gremium Danaes descendit amatae"
            },
            {
                "verse": "Sic nova de summis magnae penetralibus aulae"
            },
            {
                "verse": "In mea labetur furtim praecordia virtus,"
            },
            {
                "verse": "Atque ope coelesti fretus certaminis huius"
            },
            {
                "verse": "Sit modo vita comes, referam victricia signa."
            },
            {
                "verse": "Efficiam ne livor edax, ne longa vetustas"
            },
            {
                "verse": "Neu sors ulla tuae pariant oblivia laudis,"
            },
            {
                "verse": "Sed ventura tuum nomen mirabitur aetas."
            },
            {
                "verse": "Et quae te tulerint foelicia saecula dicet"
            },
            {
                "verse": "Posteritas, debentque tibi tua tempora multum."
            },
            {
                "verse": "Nanque tui tecum durabit gloria saecli."
            },
            {
                "verse": "Tu modo magne pater faveas, quem certa fatentur"
            },
            {
                "verse": "Aethereos inter positum miracula cives."
            },
            {
                "verse": "Muneris incerti quaedam me pendula tardat"
            },
            {
                "verse": "Spes opere a tanto, promissaque carmina differt,"
            },
            {
                "verse": "Et prohibet nostrae votis parere Camoenae,"
            },
            {
                "verse": "Mox tamen absolvar, nec in his meae Syrthibus ultra"
            },
            {
                "verse": "Cymba leget steriles frustra versamus arenas."
            },
            {
                "verse": "Quid miser in cassum do semen inertibus agris?"
            },
            {
                "verse": "Qui pictam propero Thamyrae monstrare tabellam?"
            },
            {
                "verse": "Quid mutum responsa peto? Quid denique frustra"
            },
            {
                "verse": "Non audituro modulor nova carmina surdo?"
            },
            {
                "verse": "In nemus umbrosum, et conclusas undique valles"
            },
            {
                "verse": "Rupibus, et multa vestitos arbore colles"
            },
            {
                "verse": "Imus, ubi secura quies, ubi dulcia vitae"
            },
            {
                "verse": "Tempora decurrant, ubi nulla negocia nobis"
            },
            {
                "verse": "Detineant animum, ferri ad meliora volentem."
            },
            {
                "verse": "Ista mihi, si te pater adiutore, dabuntur"
            },
            {
                "verse": "Ocia, scribendis et amica silentia rebus,"
            },
            {
                "verse": "Mox eo purpureo texam de flore coronam,"
            },
            {
                "verse": "Quam neque bruma rigens albis vestita pruinis"
            },
            {
                "verse": "Nec borealis hyems vincat, quae flumina ventis"
            },
            {
                "verse": "Stringit et aerias gelida nive conspuit Alpes,"
            },
            {
                "verse": "Quam neque desiccet sol, quum vicina pererrat"
            },
            {
                "verse": "Nostro signa polo, circum tua tempora ponam."
            },
            {
                "verse": "Tu meus Aeneas, tu Pergama, tu mihi Thebae,"
            },
            {
                "verse": "Tu labor et cursus sero redeuntis Olyssi,"
            },
            {
                "verse": "Et mora Penelopes votis inimica pudicae."
            },
            {
                "verse": "Tu mihi Caesar eris, studium tibi tradimus omne."
            },
            {
                "verse": "Tu tamen interea nostro qui liber ab orbe"
            },
            {
                "verse": "Vivis, et ingentes meritus facientibus alas"
            },
            {
                "verse": "In regnum sublime volas ardentis Olympi,"
            },
            {
                "verse": "Quem Deus aeternis divorum accumbere mensis"
            },
            {
                "verse": "Iussit, et immenso coeli dignatur honore,"
            },
            {
                "verse": "Funde preces, pia verba move, ferventis ora"
            },
            {
                "verse": "Magna Dei nostris faveant ut Numina rebus."
            }
        ]
    ]
}