{
    "author": "carmina libraria",
    "title": "Iohannes Bissel, cliens Marianus diversis elegiis descriptus",
    "url": "http://www.poetiditalia.it/texts/CARM_LIB|biss|001",
    "text": [
        [
            {
                "verse": "ad B. Aloysium Gonzaga programma"
            }
        ],
        [
            {
                "verse": "Gonzaga, insubris sidus venerabile Caeli"
            },
            {
                "verse": "Partheniique olim gloria prima chori;"
            },
            {
                "verse": "Si vacat, ad trepidum tua lumina verte libellum"
            },
            {
                "verse": "Et pavidi caussam resque clientis age."
            },
            {
                "verse": "Hic nunc Caelicolum Feminae pro postibus haeret"
            },
            {
                "verse": "Dum tremit ad dubias maesta repulsa fores."
            },
            {
                "verse": "Pallet et Augustae desperat vincere limen"
            },
            {
                "verse": "(Rarus enim in supero colle Poeta sedet)."
            },
            {
                "verse": "Ergo Patronum ambit, dum Patronae atria prensat"
            },
            {
                "verse": "Et placida recipi, te duce, fronte cupit."
            },
            {
                "verse": "Indigetes frustra nemo indigus imploravit;"
            },
            {
                "verse": "Hic quoque caelestem te sciat esse liber."
            },
            {
                "verse": "Esse sciet, si dextra inopi, si stellea praestes"
            },
            {
                "verse": "Tecta et Reginae sub penetrale trahas."
            },
            {
                "verse": "Si domino insinues gremio totumque probari"
            },
            {
                "verse": "Non vatem iubeas, sed studium atque manum."
            },
            {
                "verse": "Ingredere, o Tutor, nostrumque involve laborem,"
            },
            {
                "verse": "Dic dominae calamum, dic animum esse sacrum."
            },
            {
                "verse": "Quod si forte meum digitis dignata libellum"
            },
            {
                "verse": "Sumpserit Herois compereritque levem,"
            },
            {
                "verse": "Excusa et munus verbis spissare memento"
            },
            {
                "verse": "Atque alia ex aliis surripe menda libro."
            },
            {
                "verse": "Cum multa abscideris, mox plura abscinde, levabis,"
            },
            {
                "verse": "Sed mage tum bellus, spero, libellus erit."
            },
            {
                "verse": "Forsitan in Tituli defiget lumina frontem"
            },
            {
                "verse": "Mater et inspecto pauca Cliente legat."
            },
            {
                "verse": "Mox argumentum et metricae Compendia chartae"
            },
            {
                "verse": "Vestigans dicet: \"Scripti ubi summa tui est?"
            },
            {
                "verse": "Carta Synopsis ubi est, totum quae glomere parvo"
            },
            {
                "verse": "Carminis evolvat stamen et Artis Acum?\""
            },
            {
                "verse": "Hic tu Magnanimae ne verba repone Patronae,"
            },
            {
                "verse": "Saepe tacens loquitur commodiora pudor."
            },
            {
                "verse": "Sta potius, demitte oculos librique Synopin"
            },
            {
                "verse": "Poscenti, Temet siste tuumque iubar."
            },
            {
                "verse": "Argumentum ingens et apex et summa Clientis"
            },
            {
                "verse": "Omnis in adspecto lucet Aloysio."
            }
        ]
    ]
}