{
    "author": "Niccol\u00f2\u00b2 Perotti",
    "title": "epigrammata",
    "url": "http://www.poetiditalia.it/texts/PEROTTI|epig|001",
    "text": [
        [
            {
                "verse": "Quid sis exiguus si quis te forte rogarit,"
            },
            {
                "verse": "Parve liber, \"dominus\" dic \"mihi talis erat\"."
            },
            {
                "verse": "Convenit huic libro dominus dominoque libellus,"
            },
            {
                "verse": "Exiguus liber est, exiguus dominus."
            },
            {
                "verse": "Adde quod ambobus sunt et concordia vota:"
            },
            {
                "verse": "Hic vitam domino poscit at ille libro."
            }
        ],
        [
            {
                "verse": "Laudarunt alii iam te, mitissime princeps;"
            },
            {
                "verse": "Isotta a multis est celebrata viris:"
            },
            {
                "verse": "Quare ego non laudem laudatos tempore in omni?"
            },
            {
                "verse": "Haec igitur laus est una canenda mihi:"
            },
            {
                "verse": "Haud alius quisquam est princeps hac virgine dignus,"
            },
            {
                "verse": "Haud alia est tanto femina digna viro."
            }
        ],
        [
            {
                "verse": "Cinxisti viridi Caesar mea tempora lauro,"
            },
            {
                "verse": "Ecce meas ornat sacra corona comas:"
            },
            {
                "verse": "Non mea me virtus tali nunc munere dignum,"
            },
            {
                "verse": "Sed dulce effecit principis ingenium."
            },
            {
                "verse": "Diique deae precor pro me, mitissime Caesar,"
            },
            {
                "verse": "Persolvant meritis praemia digna tuis,"
            },
            {
                "verse": "Ast ego quo tanto tibi sim pro munere gratus"
            },
            {
                "verse": "Cantabo laudes dum mihi vita tuas."
            }
        ],
        [
            {
                "verse": "Mortalem vitam perituraque membra dedere"
            },
            {
                "verse": "Fata mihi et summum praestituere diem;"
            },
            {
                "verse": "Sed Iovis ambrosia vescor terramque relinquo"
            },
            {
                "verse": "Ingenio cursus dum noto sydereos."
            }
        ],
        [
            {
                "verse": "Conveniunt domino quae scribis munera, Vulpes:"
            },
            {
                "verse": "Ut sine pelle agnus sic sine mente puer."
            }
        ],
        [
            {
                "verse": "Imperio quamvis subsint mea fata sororum,"
            },
            {
                "verse": "Quae properant vitae frangere fila meae,"
            },
            {
                "verse": "Cum tamen aethereos motus indagine lustro"
            },
            {
                "verse": "Cum Iove perpetua perfruor ambrosia."
            }
        ],
        [
            {
                "verse": "Ridiculam, quaeso, mihi nunc expone fabellam"
            },
            {
                "verse": "Et referam meritis praemia digna tuis:"
            },
            {
                "verse": "Cur, cum de saevo Martinus nomina Marte"
            },
            {
                "verse": "Sumpserit, in Bacchum sic sua bella gerat."
            }
        ],
        [
            {
                "verse": "Quid agis, ignarum volgus? quid thura relinquis;"
            },
            {
                "verse": "Cumque deos placas turbida musta geris?"
            }
        ],
        [
            {
                "verse": "Cerne triumphales circum mea tempora lauros,"
            },
            {
                "verse": "Imposuit capiti Caesar utraque mano."
            },
            {
                "verse": "Quaeris quae tanto victoria digna triumpho"
            },
            {
                "verse": "Extiterit? nostra est arte repulsus amor."
            }
        ],
        [
            {
                "verse": "Inclita castelli quicumque pallatia cernis!"
            },
            {
                "verse": "Haec sunt a domino condita tecta suo."
            },
            {
                "verse": "Ille est Sismondus bello vir clarus et armis,"
            },
            {
                "verse": "Italiaeque tremor, Italiaeque decus."
            },
            {
                "verse": "Ille est qui veteres summa probitate parentes"
            },
            {
                "verse": "Exuperat gestis clarus ubique suis."
            }
        ],
        [
            {
                "verse": "Sim licet, heu, primo fraudatus flore iuventae,"
            },
            {
                "verse": "Diraque fila soror fregerit ante diem,"
            },
            {
                "verse": "Me tamen haud rapidae premit inclementia mortis,"
            },
            {
                "verse": "Haud inmaturo gloria rapta mihi:"
            },
            {
                "verse": "Vos premitis, fratres, et tu, germana, paterque,"
            },
            {
                "verse": "Quodque mei cogor linquere templa Dei."
            },
            {
                "verse": "Vestrum erit, o fratres, genitor, mitissime princeps,"
            },
            {
                "verse": "Hunc tumulum lachrimis condecorare piis."
            }
        ],
        [
            {
                "verse": "Cur te omnes Iacobum vocitent, tantum ipse Iacobum,"
            },
            {
                "verse": "Qua movear causa scire, Iacobe, cupis."
            },
            {
                "verse": "Barbarus et rudis est, Iacobe, o quicumque vocarit;"
            },
            {
                "verse": "Barbariem ut fugiam laudo, Iacobe, magis;"
            },
            {
                "verse": "\"Esse\" inquit \"brevior cupio\" hic, tu: \"longior\", ergo"
            },
            {
                "verse": "Sit tua barbaries longa brevisque mea."
            }
        ],
        [
            {
                "verse": "Ite, mei versus, iam sacrum visite vatem,"
            },
            {
                "verse": "Visite et o iussos iam, mea turba, lares."
            },
            {
                "verse": "Ibitis et dominum sacra invenietis in aede,"
            },
            {
                "verse": "Inter Musarum Pieridumque choros."
            },
            {
                "verse": "Ille est qui nobis misit modo carmina, Vulpes:"
            },
            {
                "verse": "Carmina de Phoebo vel Iove digna legi."
            },
            {
                "verse": "Ille est qui saevas cantando flectere tigres"
            },
            {
                "verse": "Quique potest diras usque movere feras."
            },
            {
                "verse": "Ille potest silvas, montes atque aspera saxa"
            },
            {
                "verse": "Ducere, tam blandum candida lingua canit;"
            },
            {
                "verse": "Et posset celeres cantando sistere rivos"
            },
            {
                "verse": "Et simul undosum voce tenere fretum."
            },
            {
                "verse": "Cesserit huic Stygie crudelis ianitor aulae,"
            },
            {
                "verse": "Monstrum horrendum, ingens et furiale nimis,"
            },
            {
                "verse": "Riserit et Tityus madidis invitus ocellis,"
            },
            {
                "verse": "Siccaque voce viri mansuerit urna parum."
            },
            {
                "verse": "Multa loquor: vati Phoebus sua carmina donat,"
            },
            {
                "verse": "Donat et Aoniam Calliopea lyram,"
            },
            {
                "verse": "Nemo adeo immitis, durus, trux, impius, atrox,"
            },
            {
                "verse": "Ferreus, indomitus, vel ferus, asper erit,"
            },
            {
                "verse": "Quem non divini moveat facundia vatis:"
            },
            {
                "verse": "Sermonis puri gratia tanta viget!"
            },
            {
                "verse": "Ibitis et dominum sacra invenietis in aede,"
            },
            {
                "verse": "Inter Musarum Pieridumque choros."
            },
            {
                "verse": "Voce verecunda \"Salve, o clarissime vates\","
            },
            {
                "verse": "Dice\", sic noster nos modo mittit herus."
            },
            {
                "verse": "Accepit laeto inter tua carmina vultu"
            },
            {
                "verse": "Carmina quae laudas sunt monumenta suae,"
            },
            {
                "verse": "Iamque, his perlectis, tibi respondere parabat,"
            },
            {
                "verse": "Atque erat in manibus carta soluta suis,"
            },
            {
                "verse": "Cum stetit ante oculos dignissima turba dearum,"
            },
            {
                "verse": "Urania et Clio, Calliopeque simul"
            },
            {
                "verse": "Et dulces Erato, Euterpe dulcisque Thalia,"
            },
            {
                "verse": "Melpomeneque simul Therpsichoreque simul,"
            },
            {
                "verse": "Et quam praetereo numerando Polymnia Musis,"
            },
            {
                "verse": "Aurea cui facies, aurea vestis erat."
            },
            {
                "verse": "Pallor in ora ruit, steterunt formidine crines,"
            },
            {
                "verse": "Poplite succiduo corpus inane tremit."
            },
            {
                "verse": "Ac mox sacrarum sic incipit una sororum,"
            },
            {
                "verse": "Sive haec Calliope, sive Thalia fuit:"
            },
            {
                "verse": "\"Siccine Musarum didicisti numina, demens,"
            },
            {
                "verse": "Siccine sacratum spernere, stulte, chorum?"
            },
            {
                "verse": "Non pudet oh! dulces iterum revocare Camenas"
            },
            {
                "verse": "Rursus et iratas voce ciere deas?"
            },
            {
                "verse": "Haud memor es quantum poteras iam carmine, quantum,"
            },
            {
                "verse": "Et paribus poteras imparibusque modis?"
            },
            {
                "verse": "Exorare ferum potuit tua lingua tyrannum,"
            },
            {
                "verse": "Crudelemque piis flectere blanditiis?"
            },
            {
                "verse": "Lusisti teneros olim lascivus amores"
            },
            {
                "verse": "Victaque ob ingenium dura puella tuum est;"
            },
            {
                "verse": "Sed tibi tum faciles dictabant carmina Musae,"
            },
            {
                "verse": "Prestabatque suam pulcher Apollo chelim."
            },
            {
                "verse": "Tu vero ingratus divinaque munera spernens"
            },
            {
                "verse": "Iurasti sacras linquere vello deas,"
            },
            {
                "verse": "Atque \"abeant procul hin Musarum numina\", dixti,"
            },
            {
                "verse": "\"Cum cythara pariter carminibusque suis\"."
            },
            {
                "verse": "Ah scelus, ah facinus! Nostro est iam digna coturno"
            },
            {
                "verse": "Prosa, refers, amat hanc inclita turba virum."
            },
            {
                "verse": "Lascivum carmen, tenerique facessite versus,"
            },
            {
                "verse": "Prosa mihi gravis est, prosa sequenda mihi\"."
            },
            {
                "verse": "Sic libitum? Dulces igitur vexare Camenas"
            },
            {
                "verse": "Desine tamquam sacras sollicitare deas."
            },
            {
                "verse": "Non venient ad te post haec vel saepe vocatae"
            },
            {
                "verse": "Thespiades, multo pulcher Apollo minus."
            },
            {
                "verse": "Haec eadem nobis residet sententia mentis,"
            },
            {
                "verse": "Omnibus haec duro pectore fixa manet."
            },
            {
                "verse": "Sermonem posthac, Nicola e, capesse solutum,"
            },
            {
                "verse": "Lascivos versus carmina nostra sine,"
            },
            {
                "verse": "Scribebas tenerae versus, sepe puella tibi"
            },
            {
                "verse": "Ut potuit dirum carmen flexisse tyramnum"
            },
            {
                "verse": "Sic queat immitem flectere prosa virum."
            },
            {
                "verse": "Haec me iussa tibi voluerunt ferro sorores;"
            },
            {
                "verse": "O nobis olim dulcis alumne, vale\"."
            },
            {
                "verse": "Dixerat, obstupuit dominus gelidusque pererrat"
            },
            {
                "verse": "Ossa tremor subitae et prosiliunt lachrimae"
            },
            {
                "verse": "\"Quid spectatis\" ait \"stricta me fronte, Camenae,"
            },
            {
                "verse": "Hoc meruit nostrae simplicitatis opus."
            },
            {
                "verse": "Nunquam ego contempsi Musas, non carmina sprevi,"
            },
            {
                "verse": "Et nos et testor numina sacra deum,"
            },
            {
                "verse": "Sed quod dura mihi vetuit natura remisi."
            },
            {
                "verse": "Nam vetuit nobis carmina dira prius;"
            },
            {
                "verse": "Non bene quem dederit natura remittitur error;"
            },
            {
                "verse": "Quis potuit genio verba dedisse suo,"
            },
            {
                "verse": "Huic uncta potius licuit certare palestra,"
            },
            {
                "verse": "Huic volueris cursus, gloria magna fuit."
            },
            {
                "verse": "Ille ratem, hic celerem melius scit ducere currum,"
            },
            {
                "verse": "Huic lepores illi prelia saeva placent,"
            },
            {
                "verse": "Ingenium voluit varium natura dedisse;"
            },
            {
                "verse": "Sic dedit illa viris, sic dedit illa deis."
            },
            {
                "verse": "Curat Iuno aerem tenuem sed Iupiter ignem"
            },
            {
                "verse": "Et mare Neptuni, tartara Ditis opus"
            },
            {
                "verse": "Et sua duntaxat sunt curae vina Lieo,"
            },
            {
                "verse": "Cura eius vinum est, Pallas diva tua,"
            },
            {
                "verse": "Est Phoebi medicina sui sunt praelia Martis,"
            },
            {
                "verse": "Auctorem celebrant florida prata Palem"
            },
            {
                "verse": "Et sata flava Ceres, partus Lucina novellos"
            },
            {
                "verse": "Curat et aeternos Vesta severa focos;"
            },
            {
                "verse": "Fata igitur passus cunctos diversa gubernant:"
            },
            {
                "verse": "Illa reguntque homines illa reguntque deos,"
            },
            {
                "verse": "Fata dedere mihi facilem perscribere, mihi"
            },
            {
                "verse": "Vix ea fatus erat \"Ium\", sic ait una sororum,"
            },
            {
                "verse": "\"Gaude igitur prosa, carmina nostra sine"
            },
            {
                "verse": "Prosa tuum sit opus, prosa rescribere Vulpi"
            },
            {
                "verse": "Cura, suos versus dulciter ille canat;"
            },
            {
                "verse": "Illum amplectemur illique favebimus omnes,"
            },
            {
                "verse": "Ille unus nobis gratus alumnus erit,"
            },
            {
                "verse": "Quamque tibi Caesar huic nos donare coronam"
            },
            {
                "verse": "Et sacrum volumus sic redimire caput\"."
            },
            {
                "verse": "Dixit et una omnes flentem liquere Perottum."
            },
            {
                "verse": "Illeque nos iussit cuncta referre tibi,"
            },
            {
                "verse": "Ut tu qui saevos posses mulcere dracones"
            },
            {
                "verse": "Nunc revoces faciles in sua vota deas;"
            },
            {
                "verse": "Tunc tibi pro centum rescribet carmina mille"
            },
            {
                "verse": "Proque una laudes tunc tibi mille canet."
            }
        ],
        [
            {
                "verse": "Sis licet immitis, diraque e tigride natus,"
            },
            {
                "verse": "Ferreus indomitus trux ferus asper atrox."
            },
            {
                "verse": "Dulce mihi tamen est saevo servire tyranno,"
            },
            {
                "verse": "Hanc requiem menti fata dedere meae."
            }
        ],
        [
            {
                "verse": "Suxme Cronide Caererisque et dona Liei"
            },
            {
                "verse": "Et referas quae sint dulcia dona magis,"
            },
            {
                "verse": "Da veniam quarti si desunt munera divi,"
            },
            {
                "verse": "Sacra dies vetat hoc religioque tua."
            }
        ],
        [
            {
                "verse": "Si fletu redimi vitam natura dedisset"
            },
            {
                "verse": "Et flecti lachrimis impia fata piis,"
            },
            {
                "verse": "Quem nunc exiguo cernis sub marmore clausum"
            },
            {
                "verse": "Aequales inter viveret ille suos."
            },
            {
                "verse": "Hunc patria, hunc cives, pueri, iuvenesque senesque,"
            },
            {
                "verse": "Hunc unum tota plorat et Italia."
            },
            {
                "verse": "Sed revocare gradum prohibent crudelia fata,"
            },
            {
                "verse": "Extinctus nulla lege redire potest."
            },
            {
                "verse": "Ast viget ingenium probitas, viget inclita virtus,"
            },
            {
                "verse": "Ingenio laudem nulla procella rapit."
            },
            {
                "verse": "Haec Lamolae famam aeternam laudemque"
            },
            {
                "verse": "Perhennem praestabunt; patriae lux fuit ille suae."
            }
        ],
        [
            {
                "verse": "Ingenio clarus, linguaque peritus utraque"
            },
            {
                "verse": "Virtutis specimen Lamola morte perit."
            },
            {
                "verse": "I nunc et rebus animos extolle secundis:"
            },
            {
                "verse": "Qui modo tantus erat, nunc brevis urna tegit."
            }
        ],
        [
            {
                "verse": "Munera Flaminiae quae de regione tulisti"
            },
            {
                "verse": "Accepi magnis dona sacrata deis:"
            },
            {
                "verse": "Altera Flava Ceres et amat ferus altera Mavors,"
            },
            {
                "verse": "Illa deae sacra sunt, sunt ea sacra deo;"
            },
            {
                "verse": "Et quae evasa mihi modo munera tanta tulerunt,"
            },
            {
                "verse": "Quidni?, sunt sacris inclita numinibus;"
            },
            {
                "verse": "Illic rex superum tegitur sub imagine tauri,"
            },
            {
                "verse": "Ast hic sub cerva diva pudica latet:"
            },
            {
                "verse": "Non his argentum non ullum praeferas aurum."
            }
        ],
        [
            {
                "verse": "Exiguum, Galeaz, vatis nunc accipe munus,"
            },
            {
                "verse": "Exiguus vates munera parva tulit;"
            },
            {
                "verse": "Magna ego misissem, si vellem magna remitti,"
            },
            {
                "verse": "Ut tibi parva dedi, sic mihi parva dabis."
            }
        ],
        [
            {
                "verse": "Aedere dum nostros properabam forte libellos"
            },
            {
                "verse": "Parvaque iam domino munera ferre meo,"
            },
            {
                "verse": "Incidit in podagram dominus, saevoque dolore"
            },
            {
                "verse": "Vexatus clausas continet usque fores."
            },
            {
                "verse": "Sic miser ante fores sedeo, sto nocte dieque"
            },
            {
                "verse": "Atque \"veni\" nemo, vel mihi dicit \"abi\","
            },
            {
                "verse": "Dii potius tantos in me transferte dolores,"
            },
            {
                "verse": "Salvaque pontificis reddite membra precor."
            },
            {
                "verse": "Namque aliter podagra maestus, chiragraque laboro;"
            },
            {
                "verse": "Nil moveor: podagra est; nil capio: chiragra."
            }
        ],
        [
            {
                "verse": "Unum oculis, alium pedibus natura carentem,"
            },
            {
                "verse": "Informemque suis fecit utrunque malis."
            },
            {
                "verse": "Addidit ingenium qua nil praestantius unquam"
            },
            {
                "verse": "Vel dedit illa viris vel dedit illa deis;"
            },
            {
                "verse": "Ingenio superant iniustae novercae naturae,"
            },
            {
                "verse": "Prospicit et vitio doctus uterque suo,"
            },
            {
                "verse": "Fert humeris claudum caecus graditurque per orbem"
            },
            {
                "verse": "Illius iste oculis huius at hic pedibus."
            }
        ],
        [
            {
                "verse": "Omnia sunt, Caesar, quae mittitis aurea nobis,"
            },
            {
                "verse": "Aureus est crater, aurea poma, puer,"
            },
            {
                "verse": "Aurea cum, Caesar, sint omnia, nescio quid sit,"
            },
            {
                "verse": "Quod remanet dulce est, dulcius est quod abit."
            },
            {
                "verse": "Principis ante fores nuper dum forte sederem"
            },
            {
                "verse": "Corpore parva aderat pulchra puella tamen,"
            },
            {
                "verse": "Corpore parva quidem pedibus sed longior ulna."
            },
            {
                "verse": "Quid hoc significet scire Iacobe velim."
            }
        ],
        [
            {
                "verse": "Principis ante fores nuper dum forte sederem"
            },
            {
                "verse": "Corpore parva aderat pulchra puella tamen,"
            },
            {
                "verse": "Corpore parva quidem pedibus sed longior ulna."
            },
            {
                "verse": "Quid hoc significet scire Iacobe velim."
            }
        ],
        [
            {
                "verse": "Prima sedes nobis fuerat Florentia, nomen"
            },
            {
                "verse": "Scyllus, sarcophagum splendida Roma dedit."
            },
            {
                "verse": "Quinque mihi vitae finem nova lustra tulerunt,"
            },
            {
                "verse": "Sed tamen eternus carmine catus ero."
            }
        ],
        [
            {
                "verse": "Sunt duo qui subigunt, duo sunt, Theodore, subacti,"
            },
            {
                "verse": "Continet hoc unus perpetuusque thorus,"
            },
            {
                "verse": "Quatuor hos dices non bis nisi sumpseris unum"
            },
            {
                "verse": "Qui mediusque iacet fertque quod ipse fecit"
            }
        ],
        [],
        [
            {
                "verse": "Quinque ego pontifici dederam, Faustine, libellos"
            },
            {
                "verse": "Versos Romanam nuper in historiam:"
            },
            {
                "verse": "Hic bis terque dedit nobis numismata centum"
            },
            {
                "verse": "Aurea de sancto munera prompta sinu,"
            },
            {
                "verse": "Ornavitque domum titulis fratresque patremque,"
            },
            {
                "verse": "Quamque mihi tribuit fama perennis erit."
            },
            {
                "verse": "Tu dic si qua queat nunc tantis digna referri"
            },
            {
                "verse": "Gratia pro meritis muneribusque piis."
            },
            {
                "verse": "Nam post offitium, posi vota animumque fidelem"
            },
            {
                "verse": "Nescio quod munus pauperis esse queat."
            }
        ],
        [
            {
                "verse": "Dii tibi, Sancte Pater. dent longos Nestoris annos,"
            },
            {
                "verse": "Perpetuam vitam, perpetuumque decus."
            },
            {
                "verse": "Me prius immanes pellant sub tartara Parcae,"
            },
            {
                "verse": "Iupiter aut saevo fulmine membra terat"
            },
            {
                "verse": "Et prius aut vivo coram te terra dehiscat,"
            },
            {
                "verse": "Aut me importuni sorbeat unda maris,"
            },
            {
                "verse": "Vel prius immites lacerent mea membra leenae,"
            },
            {
                "verse": "Defuncto desint ante sepulchra mihi,"
            },
            {
                "verse": "Quam tibi quicquid, idest animus cor vota fidesque,"
            },
            {
                "verse": "Quamque dedi mentem desinat esse tua."
            },
            {
                "verse": "Quod tua si nobis dederint in carmina vires"
            },
            {
                "verse": "Numina, posteritas te sine fine canet."
            }
        ],
        [
            {
                "verse": "Invida me postquam traxerunt fata sub umbras"
            },
            {
                "verse": "Nec nostro est posthac terra premenda pede,"
            },
            {
                "verse": "Saltem si qua animis residet pietatis imago"
            },
            {
                "verse": "Exequias misero nunc mihi ferte precor,"
            },
            {
                "verse": "Nec desint lachrimae nec desint funera nobis,"
            },
            {
                "verse": "Perpetuus tumuli nec mihi desit honos:"
            },
            {
                "verse": "Ille ego qui nuper domino ducente per urbem"
            },
            {
                "verse": "Vertebam in saltus lumina vestra meos"
            },
            {
                "verse": "Corpore parvus eram geminis non longior ulnis,"
            },
            {
                "verse": "Sed fuerit brevitas haec nimis apta mihi."
            },
            {
                "verse": "Membra decora inerant, collum tendebat in arcum,"
            },
            {
                "verse": "Cervicem argutus pectora latus eram,"
            },
            {
                "verse": "Nec cursu aut salto fuerat praestantior alter,"
            },
            {
                "verse": "Nec melior gressu nec levitate prior,"
            },
            {
                "verse": "Ipse ferox aliis crudelia bella movebam"
            },
            {
                "verse": "Quamlibet haec fortis bella timebat equus,"
            },
            {
                "verse": "Non tamen aut duri statui fera praelia Martis,"
            },
            {
                "verse": "Aut mala Bellonae pulverulenta sequi."
            },
            {
                "verse": "Ducere sed placidam vitam dominique vocari"
            },
            {
                "verse": "Delitiae pariter blandiciaeque mei."
            },
            {
                "verse": "Quid tamen ista iuvant? quid prosunt munera dotes?"
            },
            {
                "verse": "Quid iuvat et Domino sic placuisse meo?"
            },
            {
                "verse": "Omnia morte ruunt. Quid nunc spumantia prosunt"
            },
            {
                "verse": "Frena? quid et nobis additus arte decor?"
            },
            {
                "verse": "Flete meam mortem, pueri florensque iuventus,"
            },
            {
                "verse": "Ornate et lachrimis funera nostra piis,"
            },
            {
                "verse": "Hoc solamen erit nobis, haec una voluptas."
            },
            {
                "verse": "Perpetuum saltem sic mihi nomen erit."
            },
            {
                "verse": "Te vero imperium nostri cui fata dedere,"
            },
            {
                "verse": "Per superos oro, nomina magna, deos"
            },
            {
                "verse": "Ne pigeat rigidum corpus mandare sepulchro"
            },
            {
                "verse": "Saxaque cum geminis addere carminibus."
            },
            {
                "verse": "Quam fuerim domino gratus vis scire, viator?"
            },
            {
                "verse": "Iudicat hoc marmor corpora nostra tegens."
            }
        ],
        [
            {
                "verse": "Dulcis amice, redi, nocet haec absentia .nobis,"
            },
            {
                "verse": "Nec datur ulla quies, dulcis amice, redi."
            },
            {
                "verse": "Dulcis amice, redi, si quid promissa fidesque,"
            },
            {
                "verse": "Si pia lingua potest, dulcis amice, redi."
            },
            {
                "verse": "Dulcis amice, redi, si qua in te cura relicti"
            },
            {
                "verse": "Aut si qua est pietas, dulcis amice, redi."
            },
            {
                "verse": "Dulcis amice, redi, tenuit satis hospita terra,"
            },
            {
                "verse": "Externique lares, dulcis amice, redi."
            },
            {
                "verse": "Dulcis amice, redi, Zephiroque velocior omni"
            },
            {
                "verse": "Curre memor nostri, dulcis amice, redi."
            },
            {
                "verse": "Dulcis amice, redi, nec tempora noctis iniquae"
            },
            {
                "verse": "Nec metuas imbrem, dulcis amice, redi."
            },
            {
                "verse": "Dulcis amice, redi, redeunti victima vota est"
            },
            {
                "verse": "Et pia thura focis. Dulcis amice, redi."
            },
            {
                "verse": "Dulcis amice, redi, sine te miseratus amicum."
            },
            {
                "verse": "Dulcis amice, redi, dulcis amice, redi."
            }
        ]
    ]
}