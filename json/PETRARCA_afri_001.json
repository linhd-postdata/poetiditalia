{
    "author": "Francesco Petrarca",
    "title": "Africa",
    "url": "http://www.poetiditalia.it/texts/PETRARCA|afri|001",
    "text": [
        [],
        [
            {
                "verse": "Et michi conspicuum meritis belloque tremendum,"
            },
            {
                "verse": "Musa, virum referes, Italis cui fracta sub armis"
            },
            {
                "verse": "Nobilis eternum prius attulit Africa nomen."
            },
            {
                "verse": "Hunc precor exhausto liceat michi sugere fontem"
            },
            {
                "verse": "Ex Elicone sacrum, dulcis mea cura, Sorores,"
            },
            {
                "verse": "Si vobis miranda cano. Iam ruris amici"
            },
            {
                "verse": "Prata quidem et fontes vacuisque silentia campis"
            },
            {
                "verse": "Fluminaque et colles et apricis otia silvis"
            },
            {
                "verse": "Restituit Fortuna michi: vos carmina vati"
            },
            {
                "verse": "Reddite, vos animos. Tuque, o certissima mundi"
            },
            {
                "verse": "Spes superumque decus, quem secula nostra deorum"
            },
            {
                "verse": "Victorem atque Herebi memorant, quem quina videmus"
            },
            {
                "verse": "Larga per innocuum retegentem vulnera corpus,"
            },
            {
                "verse": "Auxilium fer, summe parens. Tibi multa revertens"
            },
            {
                "verse": "Vertice Parnasi referam pia carmina, si te"
            },
            {
                "verse": "Carmina delectant; vel si minus illa placebunt,"
            },
            {
                "verse": "Forte etiam lacrimas, quas (sic mens fallitur) olim"
            },
            {
                "verse": "Fundendas longo demens tibi tempore servo."
            },
            {
                "verse": "Te quoque, Trinacrii moderator maxime regni,"
            },
            {
                "verse": "Hesperieque decus atque evi gloria nostri,"
            },
            {
                "verse": "Iudice quo merui vatumque in sede sedere"
            },
            {
                "verse": "Optatasque diu lauros titulumque poete,"
            },
            {
                "verse": "Te precor: oblatum tranquillo pectore munus"
            },
            {
                "verse": "Hospitio dignare tuo; nam cunta legenti"
            },
            {
                "verse": "Forsitan occurret vacuas quod mulceat aures"
            },
            {
                "verse": "Peniteatque minus suscepti in fine laboris."
            },
            {
                "verse": "Preterea in cuntos pronum sibi feceris annos"
            },
            {
                "verse": "Posteritatis iter: quis enim damnare sit ausus"
            },
            {
                "verse": "Quod videat placuisse tibi? Fidentius ista"
            },
            {
                "verse": "Arguit expertus, nutu quam simplice dignum"
            },
            {
                "verse": "Effecisse potes quod non erat. Aspice templis"
            },
            {
                "verse": "Dona sacris affixa pavens ut vulgus adoret:"
            },
            {
                "verse": "Exime; despiciet. Quantum tua clara favori"
            },
            {
                "verse": "Fama meo conferre potest! modo mitis in umbra"
            },
            {
                "verse": "Nominis ista tui dirum spretura venenum"
            },
            {
                "verse": "Invidie latuisse velis, ubi nulla vetustas"
            },
            {
                "verse": "Interea et nulli rodent mea nomina vermes."
            },
            {
                "verse": "Suscipe, iamque precor, regum inclite, suscipe tandem"
            },
            {
                "verse": "Atque pias extende manus et lumina flecte."
            },
            {
                "verse": "Ipse tuos actus meritis ad sidera tollam"
            },
            {
                "verse": "Laudibus, atque alio fortassis carmine quondam"
            },
            {
                "verse": "(Mors modo me paulum expectet! non longa petuntur)"
            },
            {
                "verse": "Nomen et alta canam Siculi miracula regis,"
            },
            {
                "verse": "Non audita procul, sed que modo vidimus omnes"
            },
            {
                "verse": "Omnia. Namque solent, similis quos cura fatigat,"
            },
            {
                "verse": "Longius isse retro: tenet hos millesimus annus"
            },
            {
                "verse": "Solicitos; pudet hac alios consistere meta;"
            },
            {
                "verse": "Nullus ad etatem propriam respexit, ut erret"
            },
            {
                "verse": "Musa parum notos nullo prohibente per annos"
            },
            {
                "verse": "Liberior: Troiamque adeo canit ille ruentem,"
            },
            {
                "verse": "Ille refert Thebas iuvenemque occultat Achillem,"
            },
            {
                "verse": "Ille autem Emathiam Romanis ossibus implet."
            },
            {
                "verse": "Ipse ego non nostri referam modo temporis acta,"
            },
            {
                "verse": "Marte sed Ausonio sceleratos funditus Afros"
            },
            {
                "verse": "Eruere est animus nimiasque retundere vires."
            },
            {
                "verse": "At semper te corde gerens properansque reverti"
            },
            {
                "verse": "Rex, iter hoc ingressus agam, tua maxima facta"
            },
            {
                "verse": "Non ausus tetigisse prius. Magis illa trahebant;"
            },
            {
                "verse": "Sed timui, me teque videns atque omnia librans."
            },
            {
                "verse": "Ingenium tentare libet, si forte secundis"
            },
            {
                "verse": "Cesserit auspiciis; solidis tunc viribus alta"
            },
            {
                "verse": "Aggrediar, namque ipse aderis, meque ampla videbit"
            },
            {
                "verse": "Inclita Parthenope redeuntem ad menia rursus"
            },
            {
                "verse": "Et Romana iterum referentem serta poetam."
            },
            {
                "verse": "Nunc teneras frondes humili de stipite vulsi,"
            },
            {
                "verse": "Scipiade egregio primos comitante paratus:"
            },
            {
                "verse": "Tunc validos carpam ramos; tu nempe iuvabis"
            },
            {
                "verse": "Materia, generose, tua, calamumque labantem"
            },
            {
                "verse": "Firmabis, meritumque decus continget amanti"
            },
            {
                "verse": "Altera temporibus pulcerrima laurea nostris."
            },
            {
                "verse": "Quae tantis sit causa malis, que cladis origo"
            },
            {
                "verse": "Queritur: unde animi, quis tot tolerare coegit"
            },
            {
                "verse": "Dura pererrato validas furor equore gentes,"
            },
            {
                "verse": "Europamque dedit Libie Libiamque rebellem"
            },
            {
                "verse": "Europe, alterno vastandas turbine terras."
            },
            {
                "verse": "Ac michi causa quidem studii non indiga longi"
            },
            {
                "verse": "Occurrit radix cuntorum infecta malorum"
            },
            {
                "verse": "Invidia, unde oriens extrema ab origine mors est,"
            },
            {
                "verse": "Atque aliena videns tristi dolor omnia vultu"
            },
            {
                "verse": "Prospera. Non potuit florentem cernere Romam"
            },
            {
                "verse": "Emula Carthago. Surgenti inviderat urbi;"
            },
            {
                "verse": "Sed gravius tulit inde parem; mox viribus auctam"
            },
            {
                "verse": "Vidit et imperio domine parere potentis"
            },
            {
                "verse": "Ac leges audire novas et ferre tributum"
            },
            {
                "verse": "Edidicit, tacitis intus sed plena querelis,"
            },
            {
                "verse": "Plena minis. Frenum funesta superbia tandem"
            },
            {
                "verse": "Compulit excutere et clades geminare receptas."
            },
            {
                "verse": "Angebant dolor atque pudor servilia passos"
            },
            {
                "verse": "Multa viros, animisque incesserat addita duris"
            },
            {
                "verse": "Tristis avaritia et nunquam satiabile votum."
            },
            {
                "verse": "Permixte spes amborum optatumque duobus"
            },
            {
                "verse": "Imperium populis: dignus sibi quisque videri"
            },
            {
                "verse": "Omnia cui subsint, totus cui pareat Orbis."
            },
            {
                "verse": "Preterea damnumque recens iniuriaque atrox"
            },
            {
                "verse": "Insula Sardinie amissa et Trinacria rapta"
            },
            {
                "verse": "Atque Hispana nimis populo,confinis utrique,"
            },
            {
                "verse": "Omnibus exposita insidiis, aptissima prede"
            },
            {
                "verse": "Terra tot infandos longum passura labores,"
            },
            {
                "verse": "Haud aliter quam cum medio deprensa luporum"
            },
            {
                "verse": "Pinguis ovis nunc huc rapidis, nunc dentibus illuc"
            },
            {
                "verse": "Volvitur inque tremens partes discerpitur omnis"
            },
            {
                "verse": "Bellantum proprioque madens resupina cruore."
            },
            {
                "verse": "Accessit situs ipse loci: Natura locavit"
            },
            {
                "verse": "Se procul adverso spectantes litore gentes,"
            },
            {
                "verse": "Adversosque animos, adversas moribus urbes,"
            },
            {
                "verse": "Adversosque deos odiosaque numina utrinque,"
            },
            {
                "verse": "Pacatique nichil; ventos elementaque prorsus"
            },
            {
                "verse": "Obvia et infesto luctantes equore fluctus."
            },
            {
                "verse": "Ter gravibus certatum odiis et sanguine multo;"
            },
            {
                "verse": "At ceptum primo profligatumque secundo"
            },
            {
                "verse": "Est bellum, si vera notes: nam tertia nudus"
            },
            {
                "verse": "Prelia finis habet modico confecta labore."
            },
            {
                "verse": "Maxima nos rerum hic sequimur mediosque tumultus"
            },
            {
                "verse": "Eximiosque duces et inenarrabile bellum."
            },
            {
                "verse": "Ultima sidereum iuvenem lassata procellis"
            },
            {
                "verse": "Hesperia excussamque gravi cervice cathenam"
            },
            {
                "verse": "Ausoniumque iugum Romanaque senserat arma."
            },
            {
                "verse": "Iam fuga precipites longe trans equora Penos"
            },
            {
                "verse": "Egerat: horruerant animos dextramque tonantis"
            },
            {
                "verse": "Fulmineam moresque ducis famamque genusque"
            },
            {
                "verse": "Armorumque novas artes atque orsa cruentis"
            },
            {
                "verse": "Nobilitata malis. Vix tandem litore Mauro"
            },
            {
                "verse": "Perfidus urgentem respectans Hasdrubal hostem"
            },
            {
                "verse": "Tutus erat. Sic venantum perterritus acrem"
            },
            {
                "verse": "Respicit atque canum cervus post terga tumultum,"
            },
            {
                "verse": "Montis anhela procul de vertice colla reflectens."
            },
            {
                "verse": "Constitit Occeano domitor telluris Hibere,"
            },
            {
                "verse": "Qua labor ambiguus vatum pelagique Columnas"
            },
            {
                "verse": "Verberat Herculeas, ubi fessus mergitur alto"
            },
            {
                "verse": "Phebus et estivo detergit pulvere currum."
            },
            {
                "verse": "Hic ubi non vis ulla manu mortalis, at ipsa"
            },
            {
                "verse": "Omnipotens adversa aditum Natura negabat,"
            },
            {
                "verse": "Constitit atque avidis prereptum faucibus hostem"
            },
            {
                "verse": "Indoluit. Vicisse parum; iam blandior egrum"
            },
            {
                "verse": "Non mulcet Fortuna animum; Carthagine recta"
            },
            {
                "verse": "Gloria gestarum sordebat fulgida rerum."
            },
            {
                "verse": "Nempe videbat adhuc profugum longinqua tuentem"
            },
            {
                "verse": "Lentaque semineci vibrantem spicula dextra."
            },
            {
                "verse": "Turbida quin etiam rumoribus omnia miscens"
            },
            {
                "verse": "Fama procul nostro veniens crescebat ab orbe"
            },
            {
                "verse": "Arcibus instantem Ausoniis volitare sub armis"
            },
            {
                "verse": "Hanibalem, patrieque faces sub menia ferri;"
            },
            {
                "verse": "Illustres cecidisse duces, ardere nefandis"
            },
            {
                "verse": "Ignibus Hesperiam, atque undantia cedibus arva."
            },
            {
                "verse": "Urgebat vindicta patris pietasque movebat"
            },
            {
                "verse": "Ut ceptum sequeretur opus. Nam sanguine sevo"
            },
            {
                "verse": "Cesorum cineresque sacros umbrasque parentum"
            },
            {
                "verse": "Placari, atque Itala detergi fronte pudorem,"
            },
            {
                "verse": "Hic amor assiduum pulsabat pectora clari"
            },
            {
                "verse": "Scipiade, in frontem eliciens oculosque iuventa"
            },
            {
                "verse": "Fulgentes calido generosas corde favillas."
            },
            {
                "verse": "Anxia nox, operosa dies, vix ulla quietis"
            },
            {
                "verse": "Hora duci: tanta indomito sub pectore virtus!"
            },
            {
                "verse": "Has inter curas, ubi sensim amplexibus atris"
            },
            {
                "verse": "Nox udam laxabat humum, Tithonia quamvis"
            },
            {
                "verse": "Uxor adhuc gelidumque senem complexa foveret,"
            },
            {
                "verse": "Necdum purpureo nitidas a cardine valvas"
            },
            {
                "verse": "Vellere seu roseas ause reserare fenestras"
            },
            {
                "verse": "Excirent dominum Famule que secula volvunt,"
            },
            {
                "verse": "Fessus et ipse caput posuit. Tum lumina dulcis"
            },
            {
                "verse": "Victa sopor clausit; celoque emissa silenti"
            },
            {
                "verse": "Umbra ingens faciesque patris per nubila raptim"
            },
            {
                "verse": "Astitit ostendens caro precordia nato"
            },
            {
                "verse": "Et latus et multa transfixum cuspide pectus."
            },
            {
                "verse": "Diriguit totos invenis fortissimus artus,"
            },
            {
                "verse": "Arrecteque horrore come. Tunc ille paventem"
            },
            {
                "verse": "Corripit et noto permulcens incipit ore:"
            },
            {
                "verse": "\"O decus eternum generisque amplissima nostri"
            },
            {
                "verse": "Gloria, et o patrie tandem spes una labanti,"
            },
            {
                "verse": "Siste metum, memorique animo mea dicta reconde."
            },
            {
                "verse": "Optimus ecce brevem, sed que, nisi despicis, horam,"
            },
            {
                "verse": "Multa ferat placitura, dedit moderator Olimpi."
            },
            {
                "verse": "Ille meis victus precibus stellantia celi"
            },
            {
                "verse": "Limina - perrarum munus - patefecit et ambos"
            },
            {
                "verse": "Viventem penetrare polos permisit, ut astra"
            },
            {
                "verse": "Me duce et obliquos calles, patrieque labores"
            },
            {
                "verse": "Atque tuos, et adhuc terris ignota Sororum"
            },
            {
                "verse": "Stamina, tum rigido contortum pollice fatum"
            },
            {
                "verse": "Aspicias. Huc flecte animum. Viden illa sub Austro"
            },
            {
                "verse": "Menia et infami periura palatia monte"
            },
            {
                "verse": "Femineis fundata dolis? Viden ampla furentum"
            },
            {
                "verse": "Concilia et tepido stillantem sanguine turbam?"
            },
            {
                "verse": "Heu nimium nostris urbs insignita ruinis!"
            },
            {
                "verse": "Heu nuribus trux terra Italis! iterum arma retentas"
            },
            {
                "verse": "Fracta semel, vacuisque iterum struis agmina bustis?"
            },
            {
                "verse": "Sic Tybrim indomitum, segnissime Bagrada, temnis?"
            },
            {
                "verse": "Sic modo, Birsa ferox, Capitolia despicis alta?"
            },
            {
                "verse": "Experiere iterum et dominam per verbera nosces."
            },
            {
                "verse": "Is tibi, nate, labor superest, ea gloria iusto"
            },
            {
                "verse": "Marte parem factura deis. Hec vulnera iuro"
            },
            {
                "verse": "Sacra michi merito, patrie quibus omne rependi"
            },
            {
                "verse": "Quod dederat, quibus ad superos Mavortia virtus"
            },
            {
                "verse": "Fecit iter: non ulla, meos fodientibus artus"
            },
            {
                "verse": "Hostibus atque abeunte anima, michi multa dolenti"
            },
            {
                "verse": "Occurrisse prius tanti solamina casus,"
            },
            {
                "verse": "Quam quod magnanimum post funera nostra videbam"
            },
            {
                "verse": "Ultorem superesse domi. Spes ista levabat"
            },
            {
                "verse": "Inde metus alios, hinc sensum mortis amare.\""
            },
            {
                "verse": "Talia narrantem percurrit et impia mestis"
            },
            {
                "verse": "Vulnera luminibus totumque a vertice corpus"
            },
            {
                "verse": "Lustrat adusque pedes: at mens pia prominet extra,"
            },
            {
                "verse": "Ubertimque fluunt lacrime. Nec plura parantem"
            },
            {
                "verse": "Sustinuit, mediisque irrumpens vocibus orsus:"
            },
            {
                "verse": "\"Heu heu! quid video? quisnam hec michi pectora duro"
            },
            {
                "verse": "Confixit mucrone, parens? que dextra verendam"
            },
            {
                "verse": "Gentibus immerito violavit sanguine frontem?"
            },
            {
                "verse": "Dic, genitor; nil ante queas committere nostris"
            },
            {
                "verse": "Auribus.\" Hec dicens alto radiantia fletu"
            },
            {
                "verse": "Sidera visus erat sedesque implesse quietas."
            },
            {
                "verse": "Infima si liceat summis equare, marina"
            },
            {
                "verse": "Piscis aqua profugus fluvioque repostus ameno"
            },
            {
                "verse": "Non aliter stupeat, si iam dulcedine captum"
            },
            {
                "verse": "Vis salis insoliti et subitus circumstet amaror,"
            },
            {
                "verse": "Quam sacer ille chorus stupuit. Namque hactenus ire"
            },
            {
                "verse": "Et dolor et gemitus et mens incerta futuri"
            },
            {
                "verse": "Atque metus mortis mundique miserrima nostri"
            },
            {
                "verse": "Milia curarum, rapide quibus optima vite"
            },
            {
                "verse": "Tempora et in tenebris meliores ducimus annos:"
            },
            {
                "verse": "Illic pura dies, quam lux eterna serenat,"
            },
            {
                "verse": "Quam nec luctus edax nec tristia murmura turbant,"
            },
            {
                "verse": "Non odia incendunt. Nova res, auremque deorum"
            },
            {
                "verse": "Insuetus pulsare fragor, pietate recessus"
            },
            {
                "verse": "Lucis inaccesse tacitumque impleverat axem."
            },
            {
                "verse": "At pater amplexu cupido precibusque modestis"
            },
            {
                "verse": "Occupat et gravibus cohibet suspiria dictis:"
            },
            {
                "verse": "\"Parce, precor, gemitu; non hunc tempusque locusque"
            },
            {
                "verse": "Exposcunt. Sed visa animum si vulnera tangunt"
            },
            {
                "verse": "Usque adeo, iuvat et patrios agnoscere casus,"
            },
            {
                "verse": "Accipe; nam paucis perstringam plurima verbis."
            },
            {
                "verse": "Sexta per Hesperios penitus victricia campos"
            },
            {
                "verse": "Nostraque signa simul Romanaque viderat estas,"
            },
            {
                "verse": "Cum michi iam bellique moras curasque peroso"
            },
            {
                "verse": "Consilium, teste eventu, Fortuna, dedisti"
            },
            {
                "verse": "Magnificum: infelix fido ut cum fratre viritim"
            },
            {
                "verse": "Solicitum partirer onus geminumque moranti"
            },
            {
                "verse": "Incuterem bello calcar. Sic alite leva"
            },
            {
                "verse": "Distrahimur tandem et scissis legionibus ambo"
            },
            {
                "verse": "Insequimur late sparsis regionibus hostem."
            },
            {
                "verse": "Nondum plena colis iam stamina nostra Sorores"
            },
            {
                "verse": "Destituunt fesse, iam Mors sua signa relinquit."
            },
            {
                "verse": "Illicet imparibus veriti concurrere fatis"
            },
            {
                "verse": "Fraudis opem dubio poscunt in tempore Peni."
            },
            {
                "verse": "Ars ea certa viris et nostro cognita damno."
            },
            {
                "verse": "Celtarumque animos, quibus auxiliaribus arma"
            },
            {
                "verse": "Fratris ad id steterant, pretio corrumpere adorti,"
            },
            {
                "verse": "Persuasere fugam: nostrorum exempla per evum"
            },
            {
                "verse": "Ante oculos gestanda ducum, ne robore freti"
            },
            {
                "verse": "Externo, proprio non plus in milite fidant."
            },
            {
                "verse": "Obicit ille deos, ius, fas et inania verba!"
            },
            {
                "verse": "Raptim abeunt tacitoque vale. Vis quanta metallo est!"
            },
            {
                "verse": "Di, Pudor, alma Fides, uni succumbitis auro!"
            },
            {
                "verse": "Presidio nudata acies fraterna retrorsum"
            },
            {
                "verse": "Avia constituit siccosque recurrere montes:"
            },
            {
                "verse": "Hec visa est spes una duci. Premit hostis acerbus,"
            },
            {
                "verse": "Doctus ad extremum cedenti insistere tergo."
            },
            {
                "verse": "Me quoque iam magno distantem Punica tractu"
            },
            {
                "verse": "Agmina cingebant, que clam novus auxerat hostis"
            },
            {
                "verse": "Improbus insultans. Visum et michi credere Fato."
            },
            {
                "verse": "Nequicquam: vetitum caro me iungere fratri;"
            },
            {
                "verse": "Inferior numero multum tribus undique castris"
            },
            {
                "verse": "Vallabar, multumque locis premebar iniquis."
            },
            {
                "verse": "Ferrum aderat; spes nulla fuge: quod Fata sinebant"
            },
            {
                "verse": "Tempore in angusto, durissima pectora ferro"
            },
            {
                "verse": "Pandimus atque Afras Herebo detrudimus umbras."
            },
            {
                "verse": "Ira dolorque dabant animos: ars bellica nusquam"
            },
            {
                "verse": "Consiliique nichil. Ceu dum velamina pastor"
            },
            {
                "verse": "Fida gerens apibus bellum movet improbus almis,"
            },
            {
                "verse": "Nocte sub obscura trepidant, mox dulcia meste"
            },
            {
                "verse": "Excedunt inopi substrata cubilia cera,"
            },
            {
                "verse": "Inde ruunt ceceque fremunt, sparsoque volatu"
            },
            {
                "verse": "Importuno instant capiti; stat callidus hostis"
            },
            {
                "verse": "Inceptique tenax, postque irrita vulnera victor"
            },
            {
                "verse": "Eruit extirpatque pie cunabula gentis:"
            },
            {
                "verse": "Sic, que sola salus miseris et summa voluptas,"
            },
            {
                "verse": "Invisam iaculis gladioque ultore cohortem"
            },
            {
                "verse": "Tundimus et rabidas in vulnere linquimus iras."
            },
            {
                "verse": "Illi ex composito stabant, ceu flantibus Austris"
            },
            {
                "verse": "Aerius consistit Erix atque astriger Athlas."
            },
            {
                "verse": "Quid moror? Incauti armorum sub nube virumque"
            },
            {
                "verse": "Obruimur: Fortuna suum tenet invida morem"
            },
            {
                "verse": "Aversata pios. Gelidus michi pectore sanguis"
            },
            {
                "verse": "Heserat; agnosco insidias mortemque propinquam;"
            },
            {
                "verse": "Nec michi, sed patrie metuens, pro tempore raptim"
            },
            {
                "verse": "Ingredior dictis cuneos firmare labantes:"
            },
            {
                "verse": "'Hac via preclari, miles, patet ardua leti."
            },
            {
                "verse": "I duce me, quem sepe alias maiore profecto es"
            },
            {
                "verse": "Fortuna, nunquam fama meliore secutus!"
            },
            {
                "verse": "Non acies ferri, facies non obvia Mortis"
            },
            {
                "verse": "Terreat: exiguo decus ingens sanguine Mavors"
            },
            {
                "verse": "Obicit et caros illustrat cede nepotes."
            },
            {
                "verse": "Nosce genus, patriamque libens amplectere sortem."
            },
            {
                "verse": "Ignavum fortemque mori - ne tangere damno -"
            },
            {
                "verse": "Nature lex una iubet. Breve tempus utrique:"
            },
            {
                "verse": "Iam, licet et terre pelagique pericula cessent,"
            },
            {
                "verse": "Ultro aderit suspecta dies. Hoc fortibus unum"
            },
            {
                "verse": "Contigit, ut leti morerentur; cetera flendo"
            },
            {
                "verse": "Turba perit lacrimasque metu diffundit inertes."
            },
            {
                "verse": "Hora brevis longe testis venit ultima vite."
            },
            {
                "verse": "Ergo age, si Latio quicquam de sanguine restat,"
            },
            {
                "verse": "Morte palam facito; nam dum Fortuna sinebat,"
            },
            {
                "verse": "Vicimus et nostris exibant funera dextris."
            },
            {
                "verse": "At modo corporibus, - cedunt quando omnia retro -"
            },
            {
                "verse": "Sit satis obstruxisse viam. Per pectora nostra"
            },
            {
                "verse": "Perque truces oculos vultusque in morte tremendos"
            },
            {
                "verse": "Transcendant! talem libet his opponere montem,"
            },
            {
                "verse": "His claustris vallare aditus! Sciat horrida veros"
            },
            {
                "verse": "Barbaries cecidisse viros, et pallida quamquam,"
            },
            {
                "verse": "Haud spernenda tamen Romana cadavera calcet!"
            },
            {
                "verse": "Accelera, bene nata cohors - in limine Mors est"
            },
            {
                "verse": "Invidiosa bonis - Romanas semper ad aras"
            },
            {
                "verse": "Cum lacrimis recolenda piis et ture perenni!'"
            },
            {
                "verse": "Talibus accensi coeunt et grandinis instar"
            },
            {
                "verse": "Scissa nube ruunt. In tela micantia primus"
            },
            {
                "verse": "Et circumfusos feror irrediturus in hostes."
            },
            {
                "verse": "Consequitur devota neci fortissima pubes."
            },
            {
                "verse": "Sternimur et morimur: paucis tot milia contra"
            },
            {
                "verse": "Quid reliquum? Sed fata pii nunc ultima fratris"
            },
            {
                "verse": "Expectas; neque enim Hesperia felicior ora"
            },
            {
                "verse": "Ille quidem extremo Fati de turbine frustra"
            },
            {
                "verse": "Surgere conatus magne sub mole ruine"
            },
            {
                "verse": "Oppressusque itidem. Nec mors magis ulla decebat"
            },
            {
                "verse": "Altera quam fratris. Fuerat concordia vite"
            },
            {
                "verse": "Mira, vel exiguis nunquam interrupta querelis:"
            },
            {
                "verse": "Una domus victusque idem, mens una duobus,"
            },
            {
                "verse": "Et mors una fuit. Locus idem corpora servat"
            },
            {
                "verse": "Amborum ac cineres. Huc tempus forte sub unum"
            },
            {
                "verse": "Venimus. Hic nobis nulla est iactura vetusti"
            },
            {
                "verse": "Carceris: ex alto sparsos contemnimus artus."
            },
            {
                "verse": "Odimus et laqueos et vincula nota timemus,"
            },
            {
                "verse": "Libertatis onus. Quod non sumus, illud amamus.\""
            },
            {
                "verse": "Ille autem illacrimans: \"Tua me, tua, care, profundo"
            },
            {
                "verse": "Corde premit pietas, genitor. Sed mollis inersque"
            },
            {
                "verse": "Ultio verborum semper fuit ultima rerum."
            },
            {
                "verse": "Dic tamen hoc, o sancte parens: an vivere fratrem"
            },
            {
                "verse": "Teque putem atque alios, quos pridem Roma sepultos"
            },
            {
                "verse": "Defunctosque vocat?\" Lente pater ipse loquentem"
            },
            {
                "verse": "Risit, et \"O quanta, miseri, sub nube latetis!"
            },
            {
                "verse": "Humanumque genus quanta caligine veri"
            },
            {
                "verse": "Volvitur! Hec\" inquit \"sola est certissima vita."
            },
            {
                "verse": "Vestra autem mors est, quam vitam dicitis. At tu"
            },
            {
                "verse": "Aspice germanum. Viden ut contemptor acerbe"
            },
            {
                "verse": "Mortis eat? Viden indomitum sub pectore robur"
            },
            {
                "verse": "Et vivum decus et flammantia lumina fronti?"
            },
            {
                "verse": "Quin etiam a tergo generosum respicis agmen?"
            },
            {
                "verse": "Hos michi defunctos audebit dicere quisquam?"
            },
            {
                "verse": "Et tamen egregios humani sorte tributi"
            },
            {
                "verse": "Efflavere animos ac debita corpora terre"
            },
            {
                "verse": "Liquerunt. Cernis nitido venientia contra"
            },
            {
                "verse": "Purpureum radiare diem leta agmina vultu?\""
            },
            {
                "verse": "\"Imo\" ait \"eximie; nec quicquam dulcius unquam"
            },
            {
                "verse": "Hos vidisse oculos memini. Sed nomina nosse"
            },
            {
                "verse": "Est animus; tibi ne, genitor, contraria mens sit;"
            },
            {
                "verse": "Per superos ipsumque Iovem, Solemque videntem"
            },
            {
                "verse": "Omnia, per Frigios, si qua est ea cura, Penates,"
            },
            {
                "verse": "Per si quid patrie venit huc dulcedinis, oro."
            },
            {
                "verse": "Aut ego fallor enim, aut quosdam hoc ex agmine novi,"
            },
            {
                "verse": "Et mores habitusque virum faciesque gradusque,"
            },
            {
                "verse": "Insolitum licet ora micent, tamen ora recordor:"
            },
            {
                "verse": "Vidi etenim et patria nuper conviximus urbe.\""
            },
            {
                "verse": "\"Vera quidem memoras. Fraus hunc modo rebus ademit"
            },
            {
                "verse": "Punica terrenis. Periit congressus iniquo"
            },
            {
                "verse": "Credulus etate heu! nimium Marcellus in illa"
            },
            {
                "verse": "Iste memor finis lateri latus admovet ultro"
            },
            {
                "verse": "Nobiscumque libens celo spatiatur in amplo."
            },
            {
                "verse": "Crispinus longe sequitur, quem perfidus uno"
            },
            {
                "verse": "Absumpsisse die tentaverat hostis; at illum"
            },
            {
                "verse": "Languida dilate tribuerunt vulnera morti;"
            },
            {
                "verse": "Alter ibi cecidit moriens, ubi furta latebant:"
            },
            {
                "verse": "Inde levis recte penetrans huc spiritus illic"
            },
            {
                "verse": "Frigida carnifici dimisit membra cruento."
            },
            {
                "verse": "En Fabium! celo maiestas maxima tanti"
            },
            {
                "verse": "Nominis et rerum iubet hunc habitare sereno."
            },
            {
                "verse": "Cerne ducem quantum! Licet hic Cunctator ab omni"
            },
            {
                "verse": "Dictus erat populo, tamen ingens gloria tardis"
            },
            {
                "verse": "Debita consiliis viget. Hunc non flamma nec ensis"
            },
            {
                "verse": "Eripuit Latio, sed dum magis arma premebant"
            },
            {
                "verse": "Punica, tranquillum tulit huc animosa senectus."
            },
            {
                "verse": "Sed magis ardentemque animis pugnasque frementem"
            },
            {
                "verse": "Cerne per insidias indigno funere Graccum"
            },
            {
                "verse": "Corpore seclusum valido et pollentibus armis."
            },
            {
                "verse": "Preterea Emilio nimium Sors invida Paulo:"
            },
            {
                "verse": "Aspice magnanimum terebrant quot vulnera pectus!"
            },
            {
                "verse": "Cannensi Romana die defleta supremum"
            },
            {
                "verse": "Fata putans renuit cladi superesse; sed ultro"
            },
            {
                "verse": "Oblatum contempsit equum, multumque rogantem"
            },
            {
                "verse": "Reppulit et 'Nimium' respondit 'viximus. At tu"
            },
            {
                "verse": "Macte animi virtute, puer, discede tuumque"
            },
            {
                "verse": "Victurum abde caput teque ad meliora reserva."
            },
            {
                "verse": "Dic Patribus muniant urbem; dic menia firment:"
            },
            {
                "verse": "Condiscant extrema pati; namque improba sevas"
            },
            {
                "verse": "Ingeminat Fortuna minas, hostisque cruentus"
            },
            {
                "verse": "Victor adest. Fabio mea verba novissima perfer:"
            },
            {
                "verse": "Dic me iussorum memorem vixisse suorum,"
            },
            {
                "verse": "Dic memorem te teste mori. Sed Fata feroxque"
            },
            {
                "verse": "Collega ingenti turbarunt cunta tumultu:"
            },
            {
                "verse": "Nuda loco caruit Virtus; tulit Impetus illam."
            },
            {
                "verse": "Effuge dum morior, ne forsan plora loquendo"
            },
            {
                "verse": "Sim tibi causa necis'. Dicentem talia ferro"
            },
            {
                "verse": "Circumstant. Volat ille levis: timor allevat artus"
            },
            {
                "verse": "Et plumas adiungit equo et calcaria plantis"
            },
            {
                "verse": "Anxia sic genitrix, ubi nidum callidus anguis"
            },
            {
                "verse": "Obsidet, hinc vise sese subducere morti"
            },
            {
                "verse": "Optat, et hinc dubitat sua dulcia viscera linquens"
            },
            {
                "verse": "Infelix! pietas tandem formidine victa"
            },
            {
                "verse": "Cedit, et incussis serum sibi consulit alis,"
            },
            {
                "verse": "Vicinaque tremens respectat ab arbore fatum"
            },
            {
                "verse": "Natorum rabiemque fere, et plangoribus omne"
            },
            {
                "verse": "Implet anhela nemus strepituque accurrit amico."
            },
            {
                "verse": "Sic ibat iuvenis memorandus, sepe retrorsum"
            },
            {
                "verse": "Lumina mesta ferens: videt ingens surgere campis"
            },
            {
                "verse": "Naufragium; videt immitem post publica Penum"
            },
            {
                "verse": "Funera sacra ducis fodientem pectora diris"
            },
            {
                "verse": "Ictibus; et celum gemitu pulsabat inani."
            },
            {
                "verse": "Quid moror? Innumeram licet inter noscere turbam"
            },
            {
                "verse": "Cesorum hoc bello iuvenum patrieque cadentum."
            },
            {
                "verse": "Scilicet immenso studio dum ledere querit,"
            },
            {
                "verse": "Civibus atque inopem spoliat dum fortibus urbem,"
            },
            {
                "verse": "Complevit celum nostris ferus Hanibal umbris.\""
            },
            {
                "verse": "Talia dum genitor memorat, suspiria natus"
            },
            {
                "verse": "Alta trahens: \"Licuit, fateor, cognoscere quicquid"
            },
            {
                "verse": "Optabam magis, et vultus spectare meorum."
            },
            {
                "verse": "Cetera ni prohibes, nichil est sermone secundi"
            },
            {
                "verse": "Patris amabilius\". \"Quin tu modo cominus\" inquit"
            },
            {
                "verse": "\"Alloquere atque aures quamprimum invade paratas.\""
            },
            {
                "verse": "His dictis, tulit ante gradum, frontemque modestam"
            },
            {
                "verse": "Demisit, patruumque tenens sic incipit ore:"
            },
            {
                "verse": "\"O venerande michi, vero nunquamque parente"
            },
            {
                "verse": "Care minus, si vestra Deus dedit ora videre"
            },
            {
                "verse": "Mortales oculos, alti si limina mundi"
            },
            {
                "verse": "Indignoque michi clarum reseravit Olimpum,"
            },
            {
                "verse": "Da, precor, exiguam nostris affatibus horam,"
            },
            {
                "verse": "Nam breve tempus adest moneorque in castra reverti."
            },
            {
                "verse": "Occeani subnixa vadis ubi maxima Calpe"
            },
            {
                "verse": "Impendet pelago celumque cacumine pulsat,"
            },
            {
                "verse": "Illic me Romana manent modo signa, ducemque"
            },
            {
                "verse": "Expectant. Rapidum hoc tandem instat limite bellum.\""
            },
            {
                "verse": "Suscipit amplexu iuvenem placidissimus heros,"
            },
            {
                "verse": "Atque ita: \"Si iussu superum mortalia celo"
            },
            {
                "verse": "Membra vehis - nec enim tam magni muneris auctor"
            },
            {
                "verse": "Alter erit: summum hoc equidem tibi contigit uni"
            },
            {
                "verse": "Eximiumque decus -, quam de te concipiam spem"
            },
            {
                "verse": "Dictu difficile est. Cui tantam numina vivo"
            },
            {
                "verse": "Concessere viam? Nam ni divinus inesset"
            },
            {
                "verse": "Spiritus, haudquaquam hoc homini Fortuna dedisset,"
            },
            {
                "verse": "Que faciles dispensat opes: archana videre"
            },
            {
                "verse": "Celica, venturos longe prenoscere casus,"
            },
            {
                "verse": "Et fatum prescire suum, spectare beatas"
            },
            {
                "verse": "Has animas subterque pedes radiantia solis"
            },
            {
                "verse": "Lumina et adversos tam vastis tractibus axes;"
            },
            {
                "verse": "Hec nunquam Fortuna dabit, quia cunta potenti"
            },
            {
                "verse": "Sunt servata Deo. Qui si te lumine tanto"
            },
            {
                "verse": "Illustrat, quonam te alii dignentur honore?"
            },
            {
                "verse": "Non ergo immerito: fractos passimque iacentes"
            },
            {
                "verse": "Hesperie campis totiens despeximus hostes,"
            },
            {
                "verse": "Vidimus et nostre vindictam mortis. Ab illa"
            },
            {
                "verse": "Egregie pietatis habens per secula famam,"
            },
            {
                "verse": "Quidlibet hic aude mecum; nam protinus aurem"
            },
            {
                "verse": "Invenis atque animum vacuum. Quin ocius ergo"
            },
            {
                "verse": "Ingredimur fandoque brevem consumimus horam?\""
            },
            {
                "verse": "\"Dic\" ait is: \"si vita manet post busta, quod almus"
            },
            {
                "verse": "Testatur genitor, sique hec est vera perennis,"
            },
            {
                "verse": "Nostra autem morti similis, quid demoror ultra"
            },
            {
                "verse": "In terris? quin huc potius, quacumque licebit,"
            },
            {
                "verse": "Evolat assurgens animus tellure relicta?\""
            },
            {
                "verse": "\"Non bene\" ait \"sentis\": \"Deus hoc Naturaque sanxit"
            },
            {
                "verse": "Legibus eternis, hominem in statione manere"
            },
            {
                "verse": "Corporis, edicto donec revocetur aperto."
            },
            {
                "verse": "Non igitur properare decet, sed ferre modeste"
            },
            {
                "verse": "Quantulacumque brevis superant incommoda vite,"
            },
            {
                "verse": "Ne iussum sprevisse Dei videare, quod ista"
            },
            {
                "verse": "Sunt geniti sub lege homines, ut regna tenerent"
            },
            {
                "verse": "Infima, namque illis custodia credita terre"
            },
            {
                "verse": "Et rerum quas terra vehit pelagusque profundum."
            },
            {
                "verse": "Ergo tibi cuntisque bonis servandus in ista est"
            },
            {
                "verse": "Carne animus propriamque vetandus linquere sedem,"
            },
            {
                "verse": "Nobilibus curis studioque et amore videndi"
            },
            {
                "verse": "Promineat ni forte foras corpusque relinquat"
            },
            {
                "verse": "Ac longe fugiat sensus seque ingerat astris."
            },
            {
                "verse": "Hic decet egregios animos, hic exitus est quem"
            },
            {
                "verse": "Divini fecere viri meliora sequentes."
            },
            {
                "verse": "Sed dum membra vigent - brevis est mora -, suscipe nostri"
            },
            {
                "verse": "Consilii quid summa velit. Tu sacra fidemque"
            },
            {
                "verse": "Iustitiamque cole. Pietas sit pectoris hospes"
            },
            {
                "verse": "Sancta tui morumque comes, que debita virtus"
            },
            {
                "verse": "Magna patri, patrie maior, sed maxima summo"
            },
            {
                "verse": "Ac perfecta Deo; quibus exornata profecto"
            },
            {
                "verse": "Vita via in celum est, que vos huc tramite recto"
            },
            {
                "verse": "Tunc revehat cum summa dies exemerit istud"
            },
            {
                "verse": "Carnis onus pureque animam transmiserit aure."
            },
            {
                "verse": "Hoc etiam monuisse velim, nil gratius illi,"
            },
            {
                "verse": "Qui celum terrasque regit, dominoque patrique,"
            },
            {
                "verse": "Actibus ex nostris, quam iustis legibus urbes"
            },
            {
                "verse": "Conciliumque hominum sociatum legibus equis."
            },
            {
                "verse": "Quisquis enim ingenio patriam seu viribus alte"
            },
            {
                "verse": "Sustulerit sumptisque oppressam adiuverit armis,"
            },
            {
                "verse": "Hic certum sine fine diem in regione serena"
            },
            {
                "verse": "Expectet vereque petat sibi premia vite,"
            },
            {
                "verse": "Iustitia statuente Dei, que nec quid inultum,"
            },
            {
                "verse": "Nec pretio caruisse sinit.\" Sic fatus amoris"
            },
            {
                "verse": "Admovitque faces avido stimulosque nepoti."
            },
            {
                "verse": "Ecce autem interea venientum turba, nec ulli"
            },
            {
                "verse": "Nota fuit facies; habitus tamen omnibus unus"
            },
            {
                "verse": "Sidereoque levis fulgebat lumine amictus."
            },
            {
                "verse": "Augusta pauci procul omnes fronte preibant"
            },
            {
                "verse": "Iam senioque graves et maiestate verendi."
            },
            {
                "verse": "\"Hec acies regum est, quos tempora prima tulerunt"
            },
            {
                "verse": "Urbis\" ait \"nostre; frons arguit inclita reges."
            },
            {
                "verse": "Romulus ecce prior, famosi nominis auctor,"
            },
            {
                "verse": "Publicus ille parens. Cernis, dulcissime, quantus"
            },
            {
                "verse": "Ardor inest animo. Talem ventura petebant"
            },
            {
                "verse": "Regna virum. Venit incessu moderatior alter,"
            },
            {
                "verse": "Religione nova populum qui temperet acrem."
            },
            {
                "verse": "Hic virtute prius patrie Curibusque Sabinis"
            },
            {
                "verse": "Insignis, nostramque ideo transvectus in arcem est."
            },
            {
                "verse": "Aspice solicitum monitu ceu coniugis almas"
            },
            {
                "verse": "Instituat leges et euntem dividat annum."
            },
            {
                "verse": "Extulit hunc natura senem, primoque sub evo"
            },
            {
                "verse": "Hanc habuit frontem, sic tempora cana genasque."
            },
            {
                "verse": "Tertius ille sequens, qua tu nunc uteris, omnem"
            },
            {
                "verse": "Militie expressit regum fortissimus artem,"
            },
            {
                "verse": "Fulmineus visu, victus quoque fulmine solo."
            },
            {
                "verse": "Quartus arat muros et Tybridis Ostia fundat,"
            },
            {
                "verse": "Presagus quas totus opes huc convehat orbis,"
            },
            {
                "verse": "Biffida primevo connectens menia ponte."
            },
            {
                "verse": "Frons quinti michi nota parum, sed suspicor illum"
            },
            {
                "verse": "Quem nobis longe regem dedit alta Chorinthus."
            },
            {
                "verse": "Ille est haud dubie: video tunicasque togasque"
            },
            {
                "verse": "Et fasces trabeasque graves sellasque curules"
            },
            {
                "verse": "Atque leves faleras et cunta insignia nostri"
            },
            {
                "verse": "Imperii, currusque et equos pompasque triumphi."
            },
            {
                "verse": "Illum autem numero quem cernis in ordine sextum"
            },
            {
                "verse": "Servilis solio regem transmisit origo,"
            },
            {
                "verse": "Et nomen servile manet, sed regia mens est."
            },
            {
                "verse": "Dedecus hic generis virtute piavit et actis;"
            },
            {
                "verse": "Condidit hic censum prior, ut se noscere posset"
            },
            {
                "verse": "Roma potens, altumque nichil sibi nota timeret.\""
            },
            {
                "verse": "Finierat. Tunc ille iterat: \"Si lecta recordor,"
            },
            {
                "verse": "Romuleo cinxisse comas diademate septem"
            },
            {
                "verse": "Audieram, totidem cognomina certa tenebam."
            },
            {
                "verse": "Alter ubi est igitur?\" \"Fili carissime,\" dixit"
            },
            {
                "verse": "\"Huc et luxus iners et dura superbia nunquam"
            },
            {
                "verse": "Ascendunt. Illum sua pessima crimina Averno"
            },
            {
                "verse": "Merserunt, atrox animus nomenque superbum."
            },
            {
                "verse": "Hunc exposcis enim qui sceptra novissima rexit"
            },
            {
                "verse": "Rex ferus et feritate bonus; nam tristia passe"
            },
            {
                "verse": "Hic Libertatis primum Urbi ingessit amorem."
            },
            {
                "verse": "Quin tu animas letas melioraque regna tenentes"
            },
            {
                "verse": "Cerne catervatim, vere virtutis amicos.\""
            },
            {
                "verse": "Tres simul ante alacres alternaque brachia nexi"
            },
            {
                "verse": "Ibant. Hos leto celebrabant agmina plausu"
            },
            {
                "verse": "Umbrarum atque omni devotum ex ordine vulgus."
            },
            {
                "verse": "Substitit admirans: \"Que tanta est gratia,\" dixit"
            },
            {
                "verse": "\"Ista trium? Quis tantus amor connectit euntes?\""
            },
            {
                "verse": "\"Hos idemque parens eademque\" ait \"extulit alvus:"
            },
            {
                "verse": "Hinc amor. His ipsis libertas credita quondam:"
            },
            {
                "verse": "Hinc favor. Heu iugulos et vulnera cruda duorum!"
            },
            {
                "verse": "Aspice: utrique recens nitet ut generosa cicatrix"
            },
            {
                "verse": "Pectore in adverso! Populorum fata potentum"
            },
            {
                "verse": "Tergeminis mandata viris, ut sanguine pauco"
            },
            {
                "verse": "Scilicet innumere cessarent funera gentis."
            },
            {
                "verse": "Divisis exercitibus conspecta suorum"
            },
            {
                "verse": "Adversisque oculis sex ultima bella gerebant;"
            },
            {
                "verse": "Libertas tunc nostra tremens similisque cadenti"
            },
            {
                "verse": "Unius ad fatum dubio sub Marte pependit:"
            },
            {
                "verse": "Unius est asserta manu. Germanus uterque"
            },
            {
                "verse": "Occiderat, populoque nimis Fortuna favere"
            },
            {
                "verse": "Ceperat Albano; nisi tertius ille superstes"
            },
            {
                "verse": "Integer et fratrum mortes et publica fata"
            },
            {
                "verse": "Restituisset agens victricia corpora campo,"
            },
            {
                "verse": "Donec seiunctos spatio largoque cruore"
            },
            {
                "verse": "Defectos plagisque graves et cursibus haustos"
            },
            {
                "verse": "Impiger alterno iugulasset vulnere fratres."
            },
            {
                "verse": "Id recolens nunc exultat: gaudentque vicissim"
            },
            {
                "verse": "Germani ad superos nec inulto funere missi."
            },
            {
                "verse": "At quibus imperium virtus ea contulit, ultro"
            },
            {
                "verse": "Circumstant memores. Sed quid per singula versor?"
            },
            {
                "verse": "Milia nonne vides spatiosum implentia celum?"
            },
            {
                "verse": "Publicolam ante alios, tanto cognomine dignum,"
            },
            {
                "verse": "Preclarum pietate ducem patrieque parentem.\""
            },
            {
                "verse": "Lumina visendi cupidus flectebat, et ingens"
            },
            {
                "verse": "Agmen erat iuxta, stabilem qua vergit ad Arthon"
            },
            {
                "verse": "Lacteus innumeris redimitus circulus astris."
            },
            {
                "verse": "Obstupuit, queritque viros et nomina et actus."
            },
            {
                "verse": "\"Care nepos, si cunta velim memoranda referre,"
            },
            {
                "verse": "Altera nox optanda tibi est\" ait: \"aspice ut omnis"
            },
            {
                "verse": "Stella cadit pelago, celumque reflectitur, et iam"
            },
            {
                "verse": "Candidus Aurore meditantis surgere vultus"
            },
            {
                "verse": "Vibrat et Eoa iam somnum diluit unda."
            },
            {
                "verse": "Iam pater admonuit fugientia sidera nutu"
            },
            {
                "verse": "Ostendens, vetuitque moras. Hoc nosse satis sit,"
            },
            {
                "verse": "Romanas has esse animas, quibus una tuende"
            },
            {
                "verse": "Cura fuit patrie. Proprio pars magna cruore"
            },
            {
                "verse": "Diffuso has petiit sedes, meritoque caduce"
            },
            {
                "verse": "Pretulit eternam per acerba piacula vitam.\""
            }
        ]
    ]
}