{
    "author": "Lorenzo Valla",
    "title": "ars grammatica",
    "url": "http://www.poetiditalia.it/texts/VALLA|arsg|001",
    "text": [
        [
            {
                "verse": "Aspicis ut medici pueris absinthia dantes"
            },
            {
                "verse": "Tingunt cecropio summum cratera liquore"
            },
            {
                "verse": "Quominus offendat dulcedine tectus amaror"
            },
            {
                "verse": "- nam sunt austero plerunque salubria gustu -"
            },
            {
                "verse": "Utque lacertosis pelagi dum cerula verrunt"
            },
            {
                "verse": "Remigibus levat ille canor quicunque laborem"
            },
            {
                "verse": "Et se solatur cantando incurvus arator,"
            },
            {
                "verse": "Sic mihi grammatice placuit precepta referre"
            },
            {
                "verse": "Carmine, mollicule demulcerentur ut aures"
            },
            {
                "verse": "Pectoraque haurirent sensus sub melle salubres"
            },
            {
                "verse": "Nec nihil iccirco simul admiscere nitoris,"
            },
            {
                "verse": "Nam nullum fuerit, fuerit nisi carmen amenum."
            },
            {
                "verse": "Imprimis linguam redolens omnino latinam"
            },
            {
                "verse": "Fiat ut exemplum preceptor et ipse loquendi:"
            },
            {
                "verse": "Doctor enim malus est in quo sua non radiat lex,"
            },
            {
                "verse": "Quales iam seclis aliquot plerique fuere"
            },
            {
                "verse": "Quod libros veterum non evolvere disertos."
            },
            {
                "verse": "Quare agite, o pueri, mecum cantate latine,"
            },
            {
                "verse": "Assimilem pani doctrinam hanc esse putantes"
            },
            {
                "verse": "Que per se valet et reliquas corroborat escas;"
            },
            {
                "verse": "Indiga grammatice queque ars est, nullius illa,"
            },
            {
                "verse": "Quam qui non norunt vescuntur pulte profecto."
            },
            {
                "verse": "Hunc, pueri, nostra de voce capessite panem"
            },
            {
                "verse": "Qui corpus solidum reddat viresque ministret;"
            },
            {
                "verse": "Namque legetis adhuc in nullis scripta libellis"
            },
            {
                "verse": "Multa nisi in nostris quamvis ea Bostar et Aspar"
            },
            {
                "verse": "In chartas transferre suas, o dedecus, audent!"
            },
            {
                "verse": "Quos mecum ridete, velut cornicula pavi"
            },
            {
                "verse": "Si gestet caudam vel se ferat anser olorem."
            },
            {
                "verse": "Id magis ut libeat vobis edico, magistri:"
            },
            {
                "verse": "Cedite discipulos nunquam (nam verbera brutis,"
            },
            {
                "verse": "Verba viris adhibentur, utrique ut discere possint"
            },
            {
                "verse": "Si qua fides Marco Fabio graioque Platoni);"
            },
            {
                "verse": "Quin aliquid potius verbis superaddite mellis."
            },
            {
                "verse": "Sed prius has epulas, pueri, quam tangere fas sit"
            },
            {
                "verse": "Vobis fonte manus sunt pulchro ex more lavande,"
            },
            {
                "verse": "Hoc est auxilium precibus celeste petendum:"
            },
            {
                "verse": "Christe, Deo de patre Deus, de virgine matre"
            },
            {
                "verse": "Vir genitus, mundi lux et sapientia solus,"
            },
            {
                "verse": "Da magis hanc ut te valeamus nosse per artem."
            },
            {
                "verse": "Ut Pater omnipotens hominem cui condidit orbem"
            },
            {
                "verse": "Distinxit gemino atque animalia cetera sexu,"
            },
            {
                "verse": "Sic duplex genus est quod mas et femina formant"
            },
            {
                "verse": "Quisque suum: hic implet gignens, enititur illa,"
            },
            {
                "verse": "Nec genus id dici debet quod gignere nescit"
            },
            {
                "verse": "Nullaque propterea norunt idiomata neutrum,"
            },
            {
                "verse": "Neutrum grammatice vix tradit in ulla animante"
            },
            {
                "verse": "Namque ex his ipsis constat commune duobus:"
            },
            {
                "verse": "Hic atque hec canis, et dubium: grus illa vel ille."
            },
            {
                "verse": "Grai epicena vocant eadem promiscua nostri,"
            },
            {
                "verse": "Articulo alterutro quotiens signatur utrunque:"
            },
            {
                "verse": "Editus ex aquila fertur, non edere vultur."
            },
            {
                "verse": "Nil epicena tamen dubiis differre memento:"
            },
            {
                "verse": "Nam grus hec ambos, grus hic complectitur ambos;"
            },
            {
                "verse": "Hoc genus auctorum prelarga licentia fecit"
            },
            {
                "verse": "Dum regale putant nonnunquam rumpere leges."
            },
            {
                "verse": "Sunt substantiva hec quibus adiectiva duorum"
            },
            {
                "verse": "Sive trium generum longe differre fatendum:"
            },
            {
                "verse": "Quis nam pontificum summorum ita dives itemque"
            },
            {
                "verse": "Largus, ita et sapiens et amabilis extitit ut tu?"
            },
            {
                "verse": "Quin in res anima traduximus ista carentes,"
            },
            {
                "verse": "Seu male seu quadam rationis imagine blanda,"
            },
            {
                "verse": "Mas aer, mas ignis, aqua est et femina tellus,"
            },
            {
                "verse": "Hec tanquam patiantur, agant tanquam illa priora."
            },
            {
                "verse": "Sol tales et luna, sed o locus arduus hic quam!"
            },
            {
                "verse": "Immoto citius suspectes lumine Phebum."
            },
            {
                "verse": "Neutra loci propria huius sunt; communia sane"
            },
            {
                "verse": "Invenies hic multa trium, vix ulla duorum"
            },
            {
                "verse": "Paucula, sed dabis prorsus promiscua nulla:"
            },
            {
                "verse": "Es grave, mensa tripes, primus vel prima dierum."
            },
            {
                "verse": "Hec quia materia est veluti latissima silva"
            },
            {
                "verse": "In qua lignorum species dignoscere durum"
            },
            {
                "verse": "Deque ipsa dubito satis an <con>ceperit alter,"
            },
            {
                "verse": "Danda mihi venia est verbis si pluribus utar;"
            },
            {
                "verse": "Et quoniam verum genus ex animalibus ortum est"
            },
            {
                "verse": "Illorumque homo princeps, hinc exordia sumam:"
            },
            {
                "verse": "Que sunt ergo viris imposta vocabula fient,"
            },
            {
                "verse": "In quo<d>cumque cadunt elementum, mascula tantum."
            },
            {
                "verse": "Prenomen, nomen, cognomen erat tamen unum:"
            },
            {
                "verse": "Prenomen cuiusque suum, ceu Caius et Aulus,"
            },
            {
                "verse": "Cetera totius gentis communia, quale"
            },
            {
                "verse": "Iulius et Cesar prisco de more Quiritum est."
            },
            {
                "verse": "Femineequoque sunt mulierum nomina voces:"
            },
            {
                "verse": "Pythias, Eustochium, Thais, Lucretia, Dido."
            },
            {
                "verse": "Agnomen rarum sed idem dixere periti"
            },
            {
                "verse": "Cognomen: Magnus Pompeius erit tibi testis"
            },
            {
                "verse": "Et cui Dotate nomen dos indidit ingens."
            },
            {
                "verse": "Hoc tamen absurde credas aliquando sonare:"
            },
            {
                "verse": "Corculum enim hic, hic Delicie, hec Bona Sancta vocantur."
            },
            {
                "verse": "Nec procul his ea que vocitant patronymica Greci:"
            },
            {
                "verse": "Ovo Tyndarides satus est, sacra Tyndaris ovo."
            },
            {
                "verse": "Nec vero differt nostre natura deorum"
            },
            {
                "verse": "Veri quos ignara Dei gens impia finxit,"
            },
            {
                "verse": "Cum fuerint homines, non di terraque sepulti;"
            },
            {
                "verse": "Scilicet humanos artus habuisse feruntur"
            },
            {
                "verse": "- dicere nec quisquam dubitavit, nemo! - deorum"
            },
            {
                "verse": "Ut Mars et Bacchus, Venus et dea, diva Minerva."
            },
            {
                "verse": "Sed que causa fuit fluviis ut numina solis"
            },
            {
                "verse": "Mascula - nam potius fons est Arethusa - preessent"
            },
            {
                "verse": "Et genere hoc omnes appellarentur ut amnes"
            },
            {
                "verse": "Cum tales non sint fontes montesque vel urbes?"
            },
            {
                "verse": "Ni vetet hoc dici \"Styx atra\" et cerula Lethe."
            },
            {
                "verse": "Nec deus interdum, nec mas erit -umque tenebit"
            },
            {
                "verse": "Finalem apposito duntaxat nomine flumen"
            },
            {
                "verse": "Ut \"flumen Rhenum aut pluvius describitur arcus\"."
            },
            {
                "verse": "Cum nymphis satyros <quis> silvanosque vetustos"
            },
            {
                "verse": "Fecit semideos, tamen hos quandoque repertos"
            },
            {
                "verse": "Quidam aiunt sed semiviros mage semiferosque."
            },
            {
                "verse": "Numina non igitur sunt hec dicenda sed illa"
            },
            {
                "verse": "Mascula que apparent quod vultu et veste virili"
            },
            {
                "verse": "Et quod inest sexu plus maiestatis in ipso."
            },
            {
                "verse": "Dicitur unde etiam Deus hic, quasi masculus esset,"
            },
            {
                "verse": "Ut Michael, Gabriel: nam sunt <hec> propria; Cherub"
            },
            {
                "verse": "Atque Seraph sed qualia sunt centurio, miles."
            },
            {
                "verse": "Cur tamen -in capiunt plurali neutraque fiunt?"
            },
            {
                "verse": "Quod nec ebreus ait nec grecus, Dalmata novit"
            },
            {
                "verse": "Ille ipsos inter Cherubim rite locandos"
            },
            {
                "verse": "Demones, angelice cum sint virtutis, et illos"
            },
            {
                "verse": "Esse mares dicas Sathan velut et Leviathan."
            },
            {
                "verse": "Tales et ventos avidos, quibus ore receptis"
            },
            {
                "verse": "Implete memorantur eque partumque tulisse"
            },
            {
                "verse": "- fabula formosas addit rapuisse puellas -"
            },
            {
                "verse": "Atque <a>usos celum manibus laniare gigantes,"
            },
            {
                "verse": "Credere si nobis libet unoculosque cyclopas"
            },
            {
                "verse": "Centaurosque feros inter quos femina siqua"
            },
            {
                "verse": "Extitit Antiphate coniunx velut Hylonomeque."
            },
            {
                "verse": "Centaurus commune genus cyclopsque gigasque"
            },
            {
                "verse": "Haud erit immerito, prohibet sed Grecia et usus."
            },
            {
                "verse": "Fert Sphingem et geminas sirenas Fama loquaces"
            },
            {
                "verse": "Atque has Parthenopen Caralimque fuisse vocatas,"
            },
            {
                "verse": "Gorgonas, Harpyas, et cetera transeo monstra."
            },
            {
                "verse": "Propria sunt etiam brutorum nomina, qualis"
            },
            {
                "verse": "Xanthus, Achillis <equus>, natus genitrice Podarga"
            },
            {
                "verse": "\"Et pedibus Pterelas et naribus utilis Agre\""
            },
            {
                "verse": "Ora cruentarunt in ero latrantia cervo."
            },
            {
                "verse": "Quedam comperies transferri cum genere ipso,"
            },
            {
                "verse": "Namque \"suam Eunuchum\" pro libro Comicus inquit"
            },
            {
                "verse": "Et Maro \"Centauro magna\" de nave loquutus."
            },
            {
                "verse": "Nunc de non propriis que sexu arctantur agendum:"
            },
            {
                "verse": "Prima vir et mulier sint nomina, femina masque,"
            },
            {
                "verse": "Hic pater et mater (modo namque puerpera facta est),"
            },
            {
                "verse": "Cur ea non uxor cui tu vir sive maritus?"
            },
            {
                "verse": "Tu mihi filius es, tu filia, tu mihi frater"
            },
            {
                "verse": "Germanus, germana soror neptisque neposque,"
            },
            {
                "verse": "Hic avus, hec avia, hic patruus sed avunculus ille."
            },
            {
                "verse": "Sunt amite mihi sex, cum sit matertera nulla;"
            },
            {
                "verse": "Cum socru male convenit nurus at socero pax"
            },
            {
                "verse": "Cum genero esse solet, glos hec, ego sum tibi levir,"
            },
            {
                "verse": "Vitricus unde venit privignusque unde noverca."
            },
            {
                "verse": "Ast ea sunt etatis: anus iam curva senexque"
            },
            {
                "verse": "Et puer et iuvenis, respondet utrique puella;"
            },
            {
                "verse": "Nam iuvenis tantum mas <est>, iunior seniorque,"
            },
            {
                "verse": "Ergo bis erravit quicunque iuvencula dixit."
            },
            {
                "verse": "Ast adolescentem magis infantemque fatebor"
            },
            {
                "verse": "Communis generis, quod et ipsa minutio pandit."
            },
            {
                "verse": "Ingui<ni>s hec pubes est velatura pilorum"
            },
            {
                "verse": "- hinc pubertatem descendere nemo negarit"
            },
            {
                "verse": "Quod, cum iam prodit facies, pubescere fertur -;"
            },
            {
                "verse": "Dicitur hinc pubes armata, armata iuventus"
            },
            {
                "verse": "Et quondam uxores pubes romana rogavit."
            },
            {
                "verse": "Hinc etiam a barba, quam non fert femina, pubes"
            },
            {
                "verse": "Seu puber qualis dicatur siqua rubori est"
            },
            {
                "verse": "Nullaque, puberibus cesis, occisa notatur."
            },
            {
                "verse": "Sed substantivum nequeas sic dicere semper,"
            },
            {
                "verse": "Puberem ut etatem \u00e2\u0080\u00a0 sive \u00e2\u0080\u00a0 civilia iura"
            },
            {
                "verse": "(Discutiant habitu pubertas constet an annis!)."
            },
            {
                "verse": "Sunt communis homo <generis> coniunxque parensque,"
            },
            {
                "verse": "Nec desunt qui primum horum commune negarint"
            },
            {
                "verse": "Quod dicant hominem nigram non scribier usquam;"
            },
            {
                "verse": "Et patruelis ut Egypti Danaique propago"
            },
            {
                "verse": "Quod si non credis consultum consule Gaium."
            },
            {
                "verse": "Nomina dant mores et sors in parte pudenda"
            },
            {
                "verse": "Ut meretrix, pelex, ut adulter, adultera, virgo"
            },
            {
                "verse": "(Virginitas quamvis sit nuncquoque facta virilis,"
            },
            {
                "verse": "Ut mulier proprie, nam sic non virgo vocatur"
            },
            {
                "verse": "Qui caret uxore; est ergo non femina celebs."
            },
            {
                "verse": "Non substantivum \"melius nil celebe vita\""
            },
            {
                "verse": "Nempe maris, nec enim celebs tua, femina, vita est!)"
            },
            {
                "verse": "Eiusdemque loci sunt <et> matrona, virago"
            },
            {
                "verse": "Et spado vel qualis memoratur Sylla, monorchis."
            },
            {
                "verse": "De celo quoniam non lapsa est norma loquendi"
            },
            {
                "verse": "Iccirco mulieris opus non omne virique"
            },
            {
                "verse": "Constat voce sua, ne<c> idest discernere promptum:"
            },
            {
                "verse": "Dux, comes et princeps - quos nesciit illa vetustas -"
            },
            {
                "verse": "Imperii quoniam sunt nomina, mascula fiunt"
            },
            {
                "verse": "(Nam regem regina marem iam reddidit olim"
            },
            {
                "verse": "Debenturque sue voces uxoribus horum);"
            },
            {
                "verse": "Mas erit et miles, si sit dignatio quedam,"
            },
            {
                "verse": "Quin eques atque pedes: Rome nam non eques est sed"
            },
            {
                "verse": "Equestri Paulina loco <veI> nata pedestri."
            },
            {
                "verse": "Numen apud verum mas extitit usque sacerdos"
            },
            {
                "verse": "- hoc sed apud divos et femina munus obibat -"
            },
            {
                "verse": "Huic simile antistes, qui sacris prest faciundis."
            },
            {
                "verse": "Gestabant Salii clipeos, ancilia Martis,"
            },
            {
                "verse": "Quo quasi presultor saltavit in agmine primus:"
            },
            {
                "verse": "Non mage quam flamen, quam consul, femina presul;"
            },
            {
                "verse": "At vates etiam permulte sepe fuerunt:"
            },
            {
                "verse": "Nam datur humane menti divinitus hec vis."
            },
            {
                "verse": "Preses eras olim Tarpeie, Iuppiter, arcis"
            },
            {
                "verse": "Gaudebantque tue, te preside, Pallas, Athene,"
            },
            {
                "verse": "Quod licet in nostros transferre deosque deasque."
            },
            {
                "verse": "Preses Otho fuit et Drusus, sed Iulia nulla"
            },
            {
                "verse": "Nullaque in auguribus posita est matrona Quiritum"
            },
            {
                "verse": "Sed nec in auspicibus reperitur aruspicibusque."
            },
            {
                "verse": "Cur caupo caupona facit si cerdo vetatur"
            },
            {
                "verse": "Id facere et lanio? Cur leno lenaque dicis?"
            },
            {
                "verse": "Non manga at mango, species lenonica mango,"
            },
            {
                "verse": "Preterea straba et strabo, nam non opera hec sunt."
            },
            {
                "verse": "Mimus habet mimam, cui permanet histrio solus;"
            },
            {
                "verse": "Celse, magister eras et eras, Galbina, magistra,"
            },
            {
                "verse": "Celse sequester eris, necnon Galbina sequestra,"
            },
            {
                "verse": "Presbyter est Agathon, cur non <est> presbytera uxor"
            },
            {
                "verse": "Ut Greci - nam sunt hec nomina greca - loquuntur?"
            },
            {
                "verse": "Iam cur magna latro non predo magna vocetur?"
            },
            {
                "verse": "Quare plus probo qui solos dixere latrones"
            },
            {
                "verse": "Sicut piratas et qui solosquoque fures."
            },
            {
                "verse": "Nec secus est Chloe fur quam <fit> Cornelia pastor,"
            },
            {
                "verse": "Quam Glycera <est> fullo quam \u00e2\u0080\u00a0 corrida \u00e2\u0080\u00a0 textilis auceps,"
            },
            {
                "verse": "Quam pres Dertrudes quam flava Helianor manceps;"
            },
            {
                "verse": "Atque vadem liquet esse marem probat hoc tibi Damon."
            },
            {
                "verse": "Cur obses commune? an Clelia quod fuit obses?"
            },
            {
                "verse": "At quotiens languet Simon fit mulio Galla;"
            },
            {
                "verse": "Navita vel remex non rarior Ursula patre"
            },
            {
                "verse": "Et que \u00e2\u0080\u00a0 quotidie non passim \u00e2\u0080\u00a0 est femina iudex"
            },
            {
                "verse": "Quin ovium opilio est obstetrix sepe suarum"
            },
            {
                "verse": "Tuque cubiclorum pelex, o Crispe, fuisti!"
            },
            {
                "verse": "Non igitur quicquid sumus et generis sumus eius."
            },
            {
                "verse": "Esse aiunt pugilem que corpore prevalet amplo,"
            },
            {
                "verse": "Non dicas pugilem, ut quidam voluere, pudicam"
            },
            {
                "verse": "- quam grandis pateat tali ratione fenestra!"
            },
            {
                "verse": "Ergo sic debes tales exponere voces:"
            },
            {
                "verse": "Iudicem agit pugilem ve hec, obstetricem agit ille;"
            },
            {
                "verse": "Scriba quidem mulier, si scriptitet, esse videtur"
            },
            {
                "verse": "Lixaque, si comportet aquam nobisque ministret"
            },
            {
                "verse": "Atque auriga, manu si frena gubernet equorum"
            },
            {
                "verse": "Stans curru - quid enim interdum non femina tentet!"
            },
            {
                "verse": "Namque Camilla fuit, si verum est, miles amazon,"
            },
            {
                "verse": "Utraque eques pedes, utraque quin athleta lacena;"
            },
            {
                "verse": "Sunt tamen hi tituli nature lege viriles."
            },
            {
                "verse": "Tiro ut germanum proba sit commilito nomen;"
            },
            {
                "verse": "Sicubi forte forent opera hec muliebria - nam sic"
            },
            {
                "verse": "Naso inquit \"nova miles eram\" - communia dicas."
            },
            {
                "verse": "Par erit his si sit verbum pincerna probatum,"
            },
            {
                "verse": "Emptitat ut doceat servos pugnare lanista"
            },
            {
                "verse": "Quos gladiatores seve divendat harene."
            },
            {
                "verse": "Ipsa ministerium non hoc exerceat uxor,"
            },
            {
                "verse": "Scurrarique potest et pangere femina versus"
            },
            {
                "verse": "Sed scurram esse viri vitium est, laus esse poetam."
            },
            {
                "verse": "Non opus est vernam esse - hoc est quem serva creavit -"
            },
            {
                "verse": "Forsitan et scevam leve cui prevalet actus:"
            },
            {
                "verse": "Raro verna proba est, proba raro sceva reperta est."
            },
            {
                "verse": "Talia sunt igitur pensanda vocabula nobis"
            },
            {
                "verse": "Acriter, articulos in quot descendere possint"
            },
            {
                "verse": "Inque quot ascendant doctissimus imperet usus!"
            },
            {
                "verse": "Asseclam noli aut collegam dicere parvam,"
            },
            {
                "verse": "Parvam convivam vix dicere sed tamen ausim."
            },
            {
                "verse": "Multa huiuscemodi velut a fugio venioque"
            },
            {
                "verse": "- perfuga dic utrum gravius ne an transfuga peccet"
            },
            {
                "verse": "Promptius expedies quid convena et advena distent -"
            },
            {
                "verse": "Et velut a colo cedoque, ut agricola atque homicida"
            },
            {
                "verse": "- hec opera haud dubie fuerint plerunque virorum -."
            },
            {
                "verse": "Non opus a gigno sunt nomina, ut omnigene di,"
            },
            {
                "verse": "Verbigenam Christum veluti genitum <e> patre verbo"
            },
            {
                "verse": "Appellare nefas, cum verbum si<t> patris ipse."
            },
            {
                "verse": "Cornicen et tubicen - cornu est tuba tortilis eris -"
            },
            {
                "verse": "Tibicen et liticen, fidicen - nam quinque feruntur -"
            },
            {
                "verse": "Mascula sunt ideo quod in -a muliebria mittunt."
            },
            {
                "verse": "A plico composita et facio paria esse magistris"
            },
            {
                "verse": "Demiror placuisse: duplex, triplex, quadruplex sunt"
            },
            {
                "verse": "Adiectiva quidem, quoniam subsistere per se"
            },
            {
                "verse": "Non possunt, dici neque substantiva merentur."
            },
            {
                "verse": "At opifex per se substat, nam dicimus omnes:"
            },
            {
                "verse": "Carnificis tetrum est opus, aurificis sed amenum,"
            },
            {
                "verse": "Preclarum artificis. Tamen adiectiva licebit"
            },
            {
                "verse": "Hec vocites, velut \"artifici cura ingenioque\""
            },
            {
                "verse": "Sed vix aurificem patiar te dicere doctam."
            },
            {
                "verse": "Nec mirum numero voces superare viriles,"
            },
            {
                "verse": "Officia atque opera ipsorum sunt plura virorum"
            },
            {
                "verse": "Qualia sunt etiam edilis, centurio, censor,"
            },
            {
                "verse": "Cetera in -o sive -or finita: decurio, calo"
            },
            {
                "verse": "(Pseudo compositum est, rectus stulte esse putatur;"
            },
            {
                "verse": "Pseudes enim simplex, esto mihi Grecia testis),"
            },
            {
                "verse": "Erro, vispillo, mirmillo, quatern<i>o, preco,"
            },
            {
                "verse": "Institor, emansor, desertor, sartor, arator."
            },
            {
                "verse": "Rursus qualia sunt in -trix muliebria quin et"
            },
            {
                "verse": "Feminea, ut tonstrix, \"nutrix et sedula\", natrix."
            },
            {
                "verse": "Auctorem commune volunt dum signat id ipsum"
            },
            {
                "verse": "Quod grece \u00ce\u00b1\u00e1\u00bd\u0090\u00ce\u00b8\u00e1\u00bd\u00b3\u00ce\u00bd\u00cf\u0084\u00ce\u00b7\u00cf\u0082 et vix aliunde veniret!"
            },
            {
                "verse": "Certe quicquid agat faciat ve quis illius auctor"
            },
            {
                "verse": "Ut sceleris \u00e2\u0080\u00a0 samni \u00e2\u0080\u00a0 gladii non dicitur actor."
            },
            {
                "verse": "Qui pro adiectivo ponunt commune scholarem"
            },
            {
                "verse": "Idem qui guerram et treguam dixere fuerunt;"
            },
            {
                "verse": "Non tam erraturi si pro mare, quale sodalis"
            },
            {
                "verse": "Rivalisque: hic vir collegi est, sive, quod aiunt,"
            },
            {
                "verse": "Corporis eiusdem; hic cultor non solus amice"
            },
            {
                "verse": "(Et procus hic aliquam iusta pro coniuge poscit)."
            },
            {
                "verse": "Illa magis communia erunt ut civis, et hostis,"
            },
            {
                "verse": "Custos et testis - quem dicunt martyra Grai -"
            },
            {
                "verse": "Heres atque comes, princeps, dux, exul et hospes,"
            },
            {
                "verse": "Que sunt haud dubie, si ponas nuda, suapte"
            },
            {
                "verse": "Mascula natura, verum muliebria fiunt"
            },
            {
                "verse": "Femineis adiuncta sonis, ut penula cultus"
            },
            {
                "verse": "Palliaque illa quidem sunt vestimenta virilis"
            },
            {
                "verse": "Sed quibus et mulier, cum vult, permittitur uti."
            },
            {
                "verse": "At duplicis generis sunt certius ista: superstes"
            },
            {
                "verse": "Et sospes, locuples, dis et cum paupere dives,"
            },
            {
                "verse": "Deses, inops, et iners, hebes et reses, inquies, insons,"
            },
            {
                "verse": "Que neutris etiam invenias sociata licebit."
            },
            {
                "verse": "Hactenus humana attigimus nunc bruta sequemur:"
            },
            {
                "verse": "Ut Deus in binas species animalia, non sic"
            },
            {
                "verse": "Separat in binas hominum sollertia voces,"
            },
            {
                "verse": "Exceptis paucis, certa ratione, quod aut sint"
            },
            {
                "verse": "Quottidiana domi aut oculis insignia nostris:"
            },
            {
                "verse": "Quottidiana caper sunt et capra sive capella,"
            },
            {
                "verse": "Porcus init porcas, verres et scrofa parentes;"
            },
            {
                "verse": "At sus articulo, quia grecum, aut duplice voce est."
            },
            {
                "verse": "Taure magis vaccas sectere, iuvence iuvencas"
            },
            {
                "verse": "Quam vitulus vitulas, agnusquoque corniger agnam."
            },
            {
                "verse": "Bos grece communis, ovis nunc arietis uxor,"
            },
            {
                "verse": "Nunc pro utroque epicenum; asina letatur asellus,"
            },
            {
                "verse": "Gaudet equabus equus, non mulo mula creatur;"
            },
            {
                "verse": "Ast aper, ast onager sunt, ast epicena caballus;"
            },
            {
                "verse": "Hinnus, equo patre progenitus genitrice rudente,"
            },
            {
                "verse": "Tanquam nobiliter plus matre vilis habetur."
            },
            {
                "verse": "Cur autem vervex, maialis, cantherius, bos"
            },
            {
                "verse": "Mascula sint? constat nomen speciale nec esse!"
            },
            {
                "verse": "Aut pecus hec, quadrupes mitis pastore tuente,"
            },
            {
                "verse": "Aut pecus hoc, quo grex etiam quandoque notatur."
            },
            {
                "verse": "Sola columba fuit quondam pro coniuge utroque"
            },
            {
                "verse": "Et pro silvestri, ut \"gemine venere columbe\""
            },
            {
                "verse": "Fecit, adhuc priscum genus observante palumbo,"
            },
            {
                "verse": "Quamvis iure suo Maro, prestantissimus auctor,"
            },
            {
                "verse": "Dixerit \"aeree quo congessere palumbes\","
            },
            {
                "verse": "\"Solaque culminibus ferali carmine bubo\""
            },
            {
                "verse": "Atque iterum \"timidi venient ad pocula dame\""
            },
            {
                "verse": "Atque \"oculis capti talpe\" post cetera dicam."
            },
            {
                "verse": "Simia erat tantum, non ullus simius olim"
            },
            {
                "verse": "Expertique lupus nostro sunt et lupa damno:"
            },
            {
                "verse": "A multis quondam lupus est et femina dictus."
            },
            {
                "verse": "Peioresque lupis coluber sunt atque colubra"
            },
            {
                "verse": "Cornua cervus habet, caret hoc sed cerva decore"
            },
            {
                "verse": "Insignisque leo magis <est> cervice leena;"
            },
            {
                "verse": "Est vox greca draco, quidam fecere dracenam."
            },
            {
                "verse": "Rex agis uxores atque intra, galle, sorores,"
            },
            {
                "verse": "Non capus amisit nomen quamvis maris usum,"
            },
            {
                "verse": "Nec minus excellit pavo sed scilicet eius"
            },
            {
                "verse": "Quod fera natura est in eadem voce remansit:"
            },
            {
                "verse": "Cur primi generis? certe quod amenior est mas."
            },
            {
                "verse": "Forsitan et reliquis, quod fas <est> credere, beluis"
            },
            {
                "verse": "Causa subest aliqua ut genus hoc aut illud haberent,"
            },
            {
                "verse": "Quis tamen hanc novit, nisi forte resurgeret Adam!"
            },
            {
                "verse": "Hinc quidam variant, ratio quasi nulla subesset:"
            },
            {
                "verse": "Persius hec turdus vult hic alii atque ita turtur."
            },
            {
                "verse": "Formula de reliquis que sunt promiscua detur:"
            },
            {
                "verse": "Que vel in -a vel in -e grece, velut ardea, campe,"
            },
            {
                "verse": "Queque vel in -do vel in -go, sicut hirundo, erugo"
            },
            {
                "verse": "Exibunt, vel in -as vel in -es, vulpes ut anasque"
            },
            {
                "verse": "Et volucres duntaxat in -ix, ut crassa coturnix,"
            },
            {
                "verse": "Articulare sibi deposcunt cuncta secundum,"
            },
            {
                "verse": "Cetera sed primum, ut vespertilio et mugil atque"
            },
            {
                "verse": "Pecten et \"argutus magis anser\" \"olorque canorus\""
            },
            {
                "verse": "Et glis atque lepus; nihil ad nos tigris et aspis."
            }
        ]
    ]
}