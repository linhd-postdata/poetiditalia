{
    "author": "Michael Angelus Florentinus",
    "title": "ad Cassandram Fidelem",
    "url": "http://www.poetiditalia.it/texts/MICH_ANG|carm|001",
    "text": [
        [
            {
                "verse": "Michael Angelus Florentinus Cassandrae Fideli s."
            },
            {
                "verse": "Salve, delitiae Phoebi, doctissima virgo:"
            },
            {
                "verse": "Te Musae servent, numina sacra colant."
            },
            {
                "verse": "Fama tuae laudis dudum circumvolat aures"
            },
            {
                "verse": "Et magis horrescens percutit illa meas."
            },
            {
                "verse": "Cum somno pressus divina mente viderem,"
            },
            {
                "verse": "Advenit nostrum Calliopea thorum."
            },
            {
                "verse": "Haec nervum pulsans, lauro redimita capillos,"
            },
            {
                "verse": "Vocibus arescit pectora nostra suis."
            },
            {
                "verse": "Versibus haec cecinit quae femina docta fuisset,"
            },
            {
                "verse": "Incipiens seclo longius orsa novo."
            },
            {
                "verse": "Praetulit, o virgo, sed te sua gaudia cunctis,"
            },
            {
                "verse": "Te primam vatem dulce fatente lyra."
            },
            {
                "verse": "Tandem concentu dissolvens vincula somni,"
            },
            {
                "verse": "Iussit narrarem talia visa tibi."
            },
            {
                "verse": "Omnibus ut canerem quam sis tu cara sororum"
            },
            {
                "verse": "Turbae, si statuas tam bona coepta sequi."
            },
            {
                "verse": "Plaudite nunc Veneti, vestra <...> puella"
            },
            {
                "verse": "Cassandra, generisque decus expatrii."
            },
            {
                "verse": "Plaudite vos Latii, diva modulante Fidele,"
            },
            {
                "verse": "Haec morum fons est rarus in orbe fluens."
            },
            {
                "verse": "Plaudite Pegasides, vestra crescente sorore,"
            },
            {
                "verse": "Quae decima est, Deli munera corde gerens."
            },
            {
                "verse": "Plaudite Nereides, Fauni per gramina plaudant,"
            },
            {
                "verse": "Haec soror est Phoebi, virginitate nitens."
            },
            {
                "verse": "Plaudite, iam sacrae coetu saliente Nepeae"
            },
            {
                "verse": "Plurima nam video, virgine digna Polo."
            },
            {
                "verse": "Plaudite vos omnes venerandaque numina Nymphae,"
            },
            {
                "verse": "Est vobis virgo filia docta comes."
            },
            {
                "verse": "Plaudite foeminei generis iam plaudite cunctae,"
            },
            {
                "verse": "Gloria nam surgit vestra, puella canens."
            },
            {
                "verse": "Sed iam quid varias obtundo cantibus aures?"
            },
            {
                "verse": "Tecum vult paucis nunc mea Musa loqui."
            },
            {
                "verse": "Tu, felix virgo, faelicia munera sumens,"
            },
            {
                "verse": "Si pergas studio Palladis alta petens."
            },
            {
                "verse": "Si iuga Parnasi celebrabis carmine sacro,"
            },
            {
                "verse": "Te Clio comitem viderit esse sibi."
            },
            {
                "verse": "Si praecepta Iovis veneraberis ipsa parentis"
            },
            {
                "verse": "Et proba tu fueris religiosa pia."
            },
            {
                "verse": "Ergo tu pergas immergere ora liquore,"
            },
            {
                "verse": "Aligeri, ut vivas numinis instar equi."
            }
        ],
        [
            {
                "verse": "Michael Angelus Florentinus sacerdos Cassandrae Fideli Musarum alumnae s."
            },
            {
                "verse": "Es decus Aonidum. Sileat iam Lesbia virgo,"
            },
            {
                "verse": "Omnis vel taceat femina prisca libris."
            },
            {
                "verse": "Tu vincis cantu, cythara celestis Erynnam,"
            },
            {
                "verse": "Et primos vates aequiparare potes,"
            },
            {
                "verse": "<...> numero, si tu studiosa fuisses"
            },
            {
                "verse": "Non gereret poenas garrula pica leves."
            },
            {
                "verse": "Frondibus et lauri te donans carmine Phoebus"
            },
            {
                "verse": "Atque hedera Bacchus praemia digna parant"
            },
            {
                "verse": "Et folium Pallas vivacis praebet olivae"
            },
            {
                "verse": "Serta deae fronti proposuere tuae."
            }
        ]
    ]
}