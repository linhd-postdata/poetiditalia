{
    "author": "Lovato Lovati",
    "title": "certamen",
    "url": "http://www.poetiditalia.it/texts/LOVATI|cert|001",
    "text": [
        [
            {
                "verse": "Lovatus"
            },
            {
                "verse": "Laudat amicitiam capitis sententia cani"
            },
            {
                "verse": "Ut quoddam coeleste bonum, laudantur amici"
            },
            {
                "verse": "Sint velut humanae stabilis fultura ruinae,"
            },
            {
                "verse": "Utque notat sapiens, spatium producere vitae"
            },
            {
                "verse": "His sine nullus amet: tanta hoc in foedere vis est."
            },
            {
                "verse": "Expedit hos igitur quaeri: venemur, Aselle,"
            },
            {
                "verse": "Nam potis es mersum latebris educere verum,"
            },
            {
                "verse": "Quis vere sit amare potens, quis dignus amari."
            },
            {
                "verse": "Quem mihi si pingas et des cognoscere talem,"
            },
            {
                "verse": "Vota ego Francorum solvam non grandia regi"
            },
            {
                "verse": "Exiguam statuam modicae vel lumina cerae."
            },
            {
                "verse": "Sed vereor ne quod dilectum posco sodalem"
            },
            {
                "verse": "Sit sine re nomen vel si cum nomine res est,"
            },
            {
                "verse": "Nuda sit et simplex et sensibus invia nostris:"
            },
            {
                "verse": "Aut si forte capi sensu valet, aemula nigri"
            },
            {
                "verse": "Illa fuit quondam nunc corvo rarior albo,"
            },
            {
                "verse": "Aut cygnus niger est vel avis quae vivit amomo."
            },
            {
                "verse": "Quidquid id est, nil turpe precor dignumve repulsa"
            },
            {
                "verse": "Ede, precor; socius sic sis per saecula felix,"
            },
            {
                "verse": "Sic tibi det Dominus qualem mens fingit amicum."
            }
        ],
        [
            {
                "verse": "Mussatus"
            },
            {
                "verse": "Dulce rogas, o sola meae solatia vitae"
            },
            {
                "verse": "Mi Lupe, tale tuum carmen demulcet Asellum"
            },
            {
                "verse": "Quaesisti quis verus amans, quis et aptus amari."
            },
            {
                "verse": "Per Patavos Sanctos et Gallica numina iuro"
            },
            {
                "verse": "Non homines novi, certe ignoratus utrique est."
            },
            {
                "verse": "At tamen hic proprium superat mens conscia sensum"
            },
            {
                "verse": "Responsura tibi digito non indice qui sit,"
            },
            {
                "verse": "Sed velut ipsa capit quales hos esse necesse est."
            },
            {
                "verse": "Quos alternus amor stabili sub foedere iunxit"
            },
            {
                "verse": "Instinctus virtutis alit diffusus utrinque;"
            },
            {
                "verse": "Nam virtus est ipse vigor qui gignit amicos."
            },
            {
                "verse": "Hos equidem tales ratio commendat amantes"
            },
            {
                "verse": "Sola quibus virtus attenditur: utilis ille est,"
            },
            {
                "verse": "Ad quem tendit homo tanto pro foedere, finis."
            },
            {
                "verse": "Tu caput o canum recolo modo Nestoris olim"
            },
            {
                "verse": "Et magis Aeacidae, licet haec non fabula cygni"
            },
            {
                "verse": "Vana nec humanae mendax translatio formae,"
            },
            {
                "verse": "Dic quid amicitia est et si genus istud in ullas"
            },
            {
                "verse": "Dividitur species, et quae sunt quaeve legenda"
            },
            {
                "verse": "Sit potius. Fac nota tuo radicitus ista"
            },
            {
                "verse": "Ingenio: certus mihi sis ad cetera limes."
            }
        ],
        [
            {
                "verse": "Lovatus"
            },
            {
                "verse": "Optarem patulis possem describere signis"
            },
            {
                "verse": "Res sine nominibus, nam saepius intima sermo"
            },
            {
                "verse": "Non bene significat desuntque vocabula rebus."
            },
            {
                "verse": "Nuper enim quaerens a te quis dignus amari,"
            },
            {
                "verse": "Quis vere sit amare potens, puto quaerere qualem"
            },
            {
                "verse": "Expedit esse hominem pulcro hoc de foedere natum,"
            },
            {
                "verse": "Et pingi volui talem pictumque volebam"
            },
            {
                "verse": "Quis erat digito monstrari et dicere: hic est."
            },
            {
                "verse": "At tu, care, tuo tacita quem mente gerebam"
            },
            {
                "verse": "Concipis ingenio melius quam verba sonarent,"
            },
            {
                "verse": "Et responsa meam reddis retegentia mentem."
            },
            {
                "verse": "Tu bene quod novi, sed ne bene conoscere credens"
            },
            {
                "verse": "Decipiar fallantque animum tua carmina nostrum"
            },
            {
                "verse": "Intellecta parum, quod sentio clarius audi."
            },
            {
                "verse": "Qui bene velle potest alii solumque benigno"
            },
            {
                "verse": "Illius intuitu cui vult, is natus abunde est"
            },
            {
                "verse": "Aptus amicitiae, quam, quid sit, scribere nitar."
            },
            {
                "verse": "Velle bonum contraque pati nec velle latenter"
            },
            {
                "verse": "Istud amicitia est: seu mutua forte voluntas"
            },
            {
                "verse": "Optativa boni neutri celata volenti,"
            },
            {
                "verse": "Aut optabilium manifesta volentia rerum"
            },
            {
                "verse": "Erga aliquem voto cum quis redamatur eodem,"
            },
            {
                "verse": "Sive alium versus non tectum velle bonorum"
            },
            {
                "verse": "Dum pariter cupidum redamat dilectus amantem."
            },
            {
                "verse": "Hanc rem sic ponunt sapientum scripta priorum"
            },
            {
                "verse": "Tres sectam in species, cum constet amabile triplex"
            },
            {
                "verse": "Esse bonum: aut virtus quae per se grata petenti,"
            },
            {
                "verse": "Sola sibi merces alieni nescia fructus:"
            },
            {
                "verse": "Utile sicut opus quorum nos allicit usus"
            },
            {
                "verse": "Quae nihil intus habent sed in his quod quaeritur extra est:"
            },
            {
                "verse": "Est et amabilium quid delectabile, quale"
            },
            {
                "verse": "Iucundum, sed et hoc tamquam mihi commodus opto."
            },
            {
                "verse": "Haec tria propter amant. Primae subiecta figurae"
            },
            {
                "verse": "Grandis amicitia et longo durabilis aevo;"
            },
            {
                "verse": "Durat enim virtus et amatio iuncta bonorum,"
            },
            {
                "verse": "Optima, rara tamen, saeclo male cognita nostro,"
            },
            {
                "verse": "Rari quippe boni, vera et perfecta duorum est"
            },
            {
                "verse": "Copula, quam sancti radius solidavit honesti:"
            },
            {
                "verse": "Haec facit ut, quamvis nil proficientia nobis"
            },
            {
                "verse": "Quae bona sunt, eius causa cupiamus amico."
            },
            {
                "verse": "Utile quapropter vel delectabile verae"
            },
            {
                "verse": "Nexus amicitiae non est sed amare secundum"
            },
            {
                "verse": "Quod prodest cupido vel quod delectat amantem."
            },
            {
                "verse": "Quae magis est optanda trium, tu, dulcis amice,"
            },
            {
                "verse": "Exigis ut metrico ludens modulamine pandam."
            },
            {
                "verse": "Parce recusanti: non est res tanta pusilli"
            },
            {
                "verse": "Ingenii studiique mei; maiora requirit;"
            },
            {
                "verse": "Nec bene pierio res est bene commoda plectro."
            },
            {
                "verse": "Haec ut materies liqueat tibi plenius, altum"
            },
            {
                "verse": "Pectus Aristotelis vel stoam consule portam"
            },
            {
                "verse": "Invenies humeris."
            }
        ]
    ]
}