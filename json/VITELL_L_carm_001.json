{
    "author": "Lorenzo Vitelli",
    "title": "elegia",
    "url": "http://www.poetiditalia.it/texts/VITELL_L|carm|001",
    "text": [
        [
            {
                "verse": "clarissimo vatum et praestantissimo militum domino Francisco Philelpho L. Vitellius"
            }
        ],
        [
            {
                "verse": "Is Coritus mons est, veteris primordia Troiae,"
            },
            {
                "verse": "Cornetum quo nunc urbs opulenta sedet."
            },
            {
                "verse": "Urbs muro non cincta fuit, mirabilis hic mons;"
            },
            {
                "verse": "Conditor haud habuit pulvere calcis opus."
            },
            {
                "verse": "Oenotriae gens nulla prior; monumenta supersunt"
            },
            {
                "verse": "Maxima et in nullo plura reperta solo."
            },
            {
                "verse": "Sunt inmensa albis exhausta palatia saxis;"
            },
            {
                "verse": "Multa nimis magnae mansio gentis erat."
            },
            {
                "verse": "Vivi intus fontes, excisa sedilia circum;"
            },
            {
                "verse": "Spiramenta locis dant penetrare diem."
            },
            {
                "verse": "Caelatum in quodam pulchrum est spectare lacunar:"
            },
            {
                "verse": "Illa, reor, Coriti regia regis erat."
            },
            {
                "verse": "Sculpta ea perlegerent oculi memoranda, sed illud"
            },
            {
                "verse": "Priscum longa dies attenuavit opus."
            },
            {
                "verse": "Quin etiam effigies veterumque sepulcra virorum"
            },
            {
                "verse": "Sunt et semideum, sunt simulacra deum."
            },
            {
                "verse": "Illic nulla tamen signata est littera testis:"
            },
            {
                "verse": "Carmentis nondum venerat Italiam."
            },
            {
                "verse": "Plurima sunt oppleta: aditus si cura fuisset"
            },
            {
                "verse": "Scrutari, in multis multa reperta forent."
            },
            {
                "verse": "Quo magis antiqua est, hoc est reverentior aetas;"
            },
            {
                "verse": "Idcirco loca sunt haec veneranda magis."
            },
            {
                "verse": "Tyrrhenum \u00e2\u0080\u00a0per et hunc\u00e2\u0080\u00a0 blanditur euntibus aequor,"
            },
            {
                "verse": "Cum tenui zephyro carbasa pulsa tument;"
            },
            {
                "verse": "Planitiem inferius, qua mira opulentia rerum,"
            },
            {
                "verse": "Piscibus aucta nimis Rumina bina rigant."
            },
            {
                "verse": "Quo minime dubites penetrasse hinc Dardanon olim"
            },
            {
                "verse": "Ad Phriges, expediam, dum modo dicta notes."
            },
            {
                "verse": "Aurunci dixere senes: \"Hinc Dardanus ortus;"
            },
            {
                "verse": "Hinc est Retheos ausus adire lares\";"
            },
            {
                "verse": "Hinc illum Coriti Tyrrhena ab sede profectum"
            },
            {
                "verse": "Magnorum in numerum post abiisse deum."
            },
            {
                "verse": "Nunc: propiora leges: Aeneam huc egit Apollo,"
            },
            {
                "verse": "Auxilium ut peteret gentis et arma suae:"
            },
            {
                "verse": "\"Dardanidae duri, quae vos a stirpe parentum"
            },
            {
                "verse": "Prima tulit tellus, accipiet reduces\"."
            },
            {
                "verse": "Responsum est iterum: \"Coritum, Troiane, requiras\"."
            },
            {
                "verse": "Paruit hos veniens iussus adire locos."
            },
            {
                "verse": "Illum etiam Euander Mezenti misit ad urbem"
            },
            {
                "verse": "Ut fieret voti compos uterque sui."
            },
            {
                "verse": "Urbis Agillinae procul haud fundamina nota"
            },
            {
                "verse": "Oraque Lydorum continuata mari"
            },
            {
                "verse": "Hic stabant, qui tunc inerant Minionis in arvis;"
            },
            {
                "verse": "Hic salsas Minio fertilis auget aquas,"
            },
            {
                "verse": "Et Pirgi veteres intempestaeque Graviscae"
            },
            {
                "verse": "Monte hoc non distant milia plura decem."
            },
            {
                "verse": "Istinc ille pius Coriti penetravit ad urbes;"
            },
            {
                "verse": "Istinc electos duxit in arma viros."
            },
            {
                "verse": "Regnarant Coritus simul hoc Electraque regno;"
            },
            {
                "verse": "Dardanus bis genitus conditor Ilionis."
            },
            {
                "verse": "Plura referre queam; tamen ista Vitellius oro"
            },
            {
                "verse": "Sint tibi de Corito, care Philelphe, satis."
            },
            {
                "verse": "Et idem"
            },
            {
                "verse": "Quae nunc Cornetum est, Italorum ante omnia regna"
            },
            {
                "verse": "Urbs erat haec olim regia metropolis."
            }
        ]
    ]
}