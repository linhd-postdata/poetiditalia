{
    "author": "Battista Mantovano",
    "title": "de morte Alexandri Cortesii",
    "url": "http://www.poetiditalia.it/texts/SPAGNOLI|alex|001",
    "text": [
        [
            {
                "verse": "QUAERIMONIA DE MORTE ALEXANDRI CORTESII AD HERMOLAUM BARBARUM"
            }
        ],
        [
            {
                "verse": "Roma quid excellens dabit et sublime suorum."
            },
            {
                "verse": "Barbare nunc operum, quod vulnera mentis et altum"
            },
            {
                "verse": "Pellat ab afflicto iam dudum corde dolorem?"
            },
            {
                "verse": "Forte triumphales arcus, signataque regum"
            },
            {
                "verse": "Marmora, nominibus claris monumenta laborum"
            },
            {
                "verse": "Militiae, et stantes antiquo ex aere columnas"
            },
            {
                "verse": "Ostentabit, opem vanam et solamen inane."
            },
            {
                "verse": "Rupis Aventinae tumulum, Tarpeiaque saxa,"
            },
            {
                "verse": "Tot fora, tot circos, et longis eruta saeclis"
            },
            {
                "verse": "Moenia Carmentae gentisque Erimithandos arcem:"
            },
            {
                "verse": "Iamque senem multaque cavam testudine molem"
            },
            {
                "verse": "Amphithe atralis tecti. Vestigia celsus"
            },
            {
                "verse": "Instar montis apex caput usque ad nubila tollens"
            },
            {
                "verse": "Servat adhuc Thermas veteres, delubra deorum"
            },
            {
                "verse": "Semisepulta solo, et simulacra iacentia passim."
            },
            {
                "verse": "Adde peregrinos latices in moenia ductos"
            },
            {
                "verse": "Atque superfusos Campano flumine pontes,"
            },
            {
                "verse": "Et gelido Castella sinu praebentia latum"
            },
            {
                "verse": "Fontibus hospitium clausisque natantia nymphis."
            },
            {
                "verse": "Adde patrem Tyberim, cursu qui dura superbo"
            },
            {
                "verse": "Inter saxa fremit regum prope busta suorum."
            },
            {
                "verse": "Adde novem iuga turritis crescentia muris,"
            },
            {
                "verse": "Et divum tot templa super fundata cruorem"
            },
            {
                "verse": "Innocuum, tot sarcophagos, tot sacra, tot aras."
            },
            {
                "verse": "Magna quidem et nulli post hac imitabilis aevo"
            },
            {
                "verse": "Roma fuit, quaecunque prior miracula mundus"
            },
            {
                "verse": "Terrarum magnis diviserat intervallis,"
            },
            {
                "verse": "Ipsa suo praedata orbem concluserat orbe."
            },
            {
                "verse": "Nil tamen inter tot veterum decora alta laborum"
            },
            {
                "verse": "Lumina delectat, nihil est quod leniat aegrum."
            },
            {
                "verse": "Nec secus accensis ardent corda ignea flammis,"
            },
            {
                "verse": "Ac specus, aeterno candens ubi Mulciber astu"
            },
            {
                "verse": "Sudat, et aethereo cudit nova tela Tonanti."
            },
            {
                "verse": "Ite ioci procul, ite sales, trahit omnia secum"
            },
            {
                "verse": "Gaudia Alexander, subito mediaque repente"
            },
            {
                "verse": "Tam clarus sol luce obiit, Sententia certe"
            },
            {
                "verse": "Vera nimis, Mors ingeniis est invida semper"
            },
            {
                "verse": "Praecocibus, sic Lucanum, sic dura Tibullum"
            },
            {
                "verse": "Sic alios tulit innumeros, impune per orbem"
            },
            {
                "verse": "Falcem agit omnisecam, et meliora severius aufert."
            },
            {
                "verse": "Singultire iuvat, iuvat exhalare dolorem"
            },
            {
                "verse": "Fletibus, et lachrimis aperire cadentibus ora."
            },
            {
                "verse": "Sit facies confecta situ, sit plurima mento"
            },
            {
                "verse": "Caesaries, animum cultus decet iste dolentem."
            },
            {
                "verse": "Impetus in saltus agit, in spelaea ferarum,"
            },
            {
                "verse": "Ut solus sine teste gemam, et suspiria ducam"
            },
            {
                "verse": "Libera, ut ex imis resonent pulmonibus hausta."
            },
            {
                "verse": "Singultus Niobes, Hecubae lamenta movebo,"
            },
            {
                "verse": "Flere iuvat, nec me quisquam lugere volentem"
            },
            {
                "verse": "Increpet, hoc casu lachrymas impendere sanctum est."
            },
            {
                "verse": "Res Elegis maior, Tragico querimonia cantu"
            },
            {
                "verse": "Digna. Quid aetati potuit contingere nostrae"
            },
            {
                "verse": "Tristius? Ablata est Romanae gloria linguae,"
            },
            {
                "verse": "Occubuit Vates, qui nos aequabat Olympo."
            },
            {
                "verse": "Nam neque Musaeus melior, neque Thracius Orpheus,"
            },
            {
                "verse": "Seu faciles Elegos, seu regum bella cothurno"
            },
            {
                "verse": "Diceret Heroo, laudata revixerat aetas"
            },
            {
                "verse": "Hoc Duce, et aethereos flammis melioribus ignes"
            },
            {
                "verse": "Aspirare sibi tellus gavisa Poetam"
            },
            {
                "verse": "Fuderat insignem, sed mors infesta tetendit"
            },
            {
                "verse": "Insidias, brevis est semper fortuna secunda."
            },
            {
                "verse": "O immites Erebi furias, o immania fata,"
            },
            {
                "verse": "Quae nostrum rapuere decus, crudeliaque astra,"
            },
            {
                "verse": "Quae oppressere caput sacrum, circumdata lauro"
            },
            {
                "verse": "Tempora, quae neque cum fulmen iacit aethere ab alto"
            },
            {
                "verse": "Iuppiter ausus erat rapidis contingere flammis,"
            },
            {
                "verse": "Non sunt mortifero verita incestare veneno."
            },
            {
                "verse": "Synceras sine labe manus sine crimine pectus"
            },
            {
                "verse": "Innocuum, dulces annos, alacremque iuventam"
            },
            {
                "verse": "Dum fruticatur adhuc, dum flore fruge superbit,"
            },
            {
                "verse": "Contrivere, velut crepitans terit hordea grando."
            },
            {
                "verse": "Hei mihi, doctiloquis si sunt mala vatibus astra,"
            },
            {
                "verse": "Quis coeli superabit opem? Quis fidet Olympo?"
            },
            {
                "verse": "Arida et infoelix quae nunquam parturit arbor"
            },
            {
                "verse": "Caeditur, et steriles sua damnat inertia ramos,"
            },
            {
                "verse": "Parcitur utilibus, lex est contraria coelo."
            },
            {
                "verse": "Servat enim segnes animos, ignavaque corda,"
            },
            {
                "verse": "Egregios fortesque necat. Cortesia certe"
            },
            {
                "verse": "Vicerat aetatem virtus, iuvenilibus annis"
            },
            {
                "verse": "Miscuerat senium gravitas, sub fronte Catonis"
            },
            {
                "verse": "Fabricii mores pietas generosa Camilli,"
            },
            {
                "verse": "Attiliique fides et nostri fervida Pauli"
            },
            {
                "verse": "Relligio. Quo nos etiam nunc vertice cano"
            },
            {
                "verse": "Imus adhuc, tener in viridi potaverat aevo"
            },
            {
                "verse": "Mnemosidum civis fecit vada Paegasus amnem"
            },
            {
                "verse": "Nec fuit Aseraeis fidibus vel Apolline tantum"
            },
            {
                "verse": "Inclytus, ad numeros etiam Demosthenis omnes,"
            },
            {
                "verse": "Et Pherecydiacam venit Ciceronis ad artem."
            },
            {
                "verse": "Et geminas nunquam solitas concurrere laudes"
            },
            {
                "verse": "Quaesierat matura annis iuvenilibus aetas."
            },
            {
                "verse": "Quid referam genus antiquum, repetitaque rursum"
            },
            {
                "verse": "Nomina maiorum generosa in stirpe nepotem?"
            },
            {
                "verse": "Quid tabulas quid signa, quid tecta superbis"
            },
            {
                "verse": "Alta superciliis, quid vasa argentea et aurum,"
            },
            {
                "verse": "Vasa quibus regum accipiunt convivia mensae?"
            },
            {
                "verse": "Quid ve lares memorem antiquos, et caetera priscae"
            },
            {
                "verse": "Ornamenta domus? Quae mors deridet, et ipsi"
            },
            {
                "verse": "Despiciunt superi, quae nil fata impia curant?"
            },
            {
                "verse": "Haec in vate nihil laudo, quibus Attalus olim"
            },
            {
                "verse": "Claruit, et Lydi famosa opulentia Croesi,"
            },
            {
                "verse": "Quae ludens fortuna regit, mihi sola videtur"
            },
            {
                "verse": "Extollenda animi virtus quae civibus aequat"
            },
            {
                "verse": "Aethereis tamen haec sanctum servare Poetam"
            },
            {
                "verse": "Non valuit, quid iam superest cui fidere fas sit?"
            },
            {
                "verse": "Sed neque Pierides et opacae sola Minervae"
            },
            {
                "verse": "Ocia sectatus, cum iam foret orba parente"
            },
            {
                "verse": "Et sine matre domus, curas utriusque gerebat,"
            },
            {
                "verse": "Rexit et auxit opes, rebusque intenta gerendis"
            },
            {
                "verse": "Provida sedulitas iuvenis patrimonia honestis"
            },
            {
                "verse": "Artibus evexit. Quid publica munera dicam?"
            },
            {
                "verse": "Quidve clientelas? Populos, cum patribus urbis"
            },
            {
                "verse": "Vatis in immensum nostri certabat amorem."
            },
            {
                "verse": "Pontifices ipsi quorum tribus alta coronis"
            },
            {
                "verse": "Scintillant capita, atque ipsi qui fortia tractant"
            },
            {
                "verse": "Bella Duces, ipsi reges qui murice et auro"
            },
            {
                "verse": "Exultant, et sceptra gerunt, coluere Poetam."
            },
            {
                "verse": "Tanta animo probitas, tantus lepor affuit ori"
            },
            {
                "verse": "Suaviloquo, in vultu reverentia tanta venusto."
            },
            {
                "verse": "Suspicor et mortem nisi lumine capta fuisset,"
            },
            {
                "verse": "Non potuisse manus in sanctam extendere frontem."
            },
            {
                "verse": "Quae pietas, quae relligio, quae cura Tonantis"
            },
            {
                "verse": "Non possunt nescire, quas fundere circum"
            },
            {
                "verse": "Mane preces, ubi corda piis accendere votis"
            },
            {
                "verse": "Assidue reparans ignes et sacra solebat."
            },
            {
                "verse": "Interiit tamen et fato consumptus iniquo"
            },
            {
                "verse": "In gelidam descendit humum vertendus in atram"
            },
            {
                "verse": "Pulveris exigui parvo post tempore massam."
            },
            {
                "verse": "Heu crudele nefas, tanquam vitalibus auris"
            },
            {
                "verse": "Indignus, terraeque gravis, coeloque perosus,"
            },
            {
                "verse": "Truditur ex hominum coetu, datur esca Trifauci"
            },
            {
                "verse": "Dilaceranda cani atque horrentes fertur in umbras."
            },
            {
                "verse": "Haeccine virtuti merces? Haec dona parantur"
            },
            {
                "verse": "Iustitiae? Insontes talis manet exitus umbras?"
            },
            {
                "verse": "Siste tuos Helicon cursus, arescite lauri."
            },
            {
                "verse": "Vel iurate alios nunquam praecingere crines."
            },
            {
                "verse": "Pirene siccare precor, convertere Dirce,"
            },
            {
                "verse": "Quaere novos cursus, et more Arethusidos undae"
            },
            {
                "verse": "Labere subter aquas pelagi, fugae sydera, postquam"
            },
            {
                "verse": "Aoniae non est maior reverentia genti."
            },
            {
                "verse": "Pierides plorate novem, tuque una sororum"
            },
            {
                "verse": "Maxima Calliope, quae grandi heroica versu"
            },
            {
                "verse": "Facta canis, nec tu diva Polymnia cultu"
            },
            {
                "verse": "Splendida rhetorico. Tuque o quae suspicis astra,"
            },
            {
                "verse": "Astra visaque poli, nitidosque intelligis ignes"
            },
            {
                "verse": "Aetheris Uranie, castris nam qualis Achilles"
            },
            {
                "verse": "Dux erat Argolicis qualis fuit Hector in armis"
            },
            {
                "verse": "Dardaniis, Agamennonia vel quantus in urbe"
            },
            {
                "verse": "Tideus, hic vestros inter, dum vita manebat,"
            },
            {
                "verse": "Talis erat tantusque viros, pars magna sepulta est"
            },
            {
                "verse": "Castalii cum vate chori, paecisa canorae"
            },
            {
                "verse": "Fila Lyrae, cecidere manus, quibus ille solebat"
            },
            {
                "verse": "Digna Sophoclaeo modulari carmina plectro."
            },
            {
                "verse": "Ah iuvenis miserande, tibi quod sydus iniquum"
            },
            {
                "verse": "Tam celerem dedit occasum? Te forsitan arcu"
            },
            {
                "verse": "Perculit Aemonio Chiron, vel Syrius ore"
            },
            {
                "verse": "Noxius ardenti, vel acuto mortifer ungue"
            },
            {
                "verse": "Scorpius? Aut longo feriens mucrone Sagitta?"
            },
            {
                "verse": "Quem superum accusem, quis tanti criminis author"
            },
            {
                "verse": "Nescio, terribilem pare se multa astra figuram"
            },
            {
                "verse": "Nocte ferunt, caesae Perseus tenet ora Medusae,"
            },
            {
                "verse": "Cepheus accinctus gladio, praetenta leonis"
            },
            {
                "verse": "Terga ferunt, premit Hesperidum Tirinthius anguem."
            },
            {
                "verse": "Nescio quis tam grande scelus, tam immane sit ausus"
            },
            {
                "verse": "Et tam infame nefas, radios non proferat unquam"
            },
            {
                "verse": "Astrorum quodcumque fuit pellatur ab axe,"
            },
            {
                "verse": "In chaos antiquum redeat, neque prodeat unquam."
            },
            {
                "verse": "Nescio quo natura sibi contraria pacto,"
            },
            {
                "verse": "Mox ut opus praeclarum aliquod partu aedidit, odit,"
            },
            {
                "verse": "Et vorat, ingluvies illa haec Saturnia prolem"
            },
            {
                "verse": "Consumptura suam, vitae inimica suorum."
            },
            {
                "verse": "Hinc meus in rabiem transit dolor, omnia quando"
            },
            {
                "verse": "Seu Deus id faciat, seu sors, seu sydera, nostri"
            },
            {
                "verse": "Non habita ratione unco secat Atropos ungue."
            },
            {
                "verse": "Quantum erat ut iustos vatem concederet annos"
            },
            {
                "verse": "Degere, et aetatis saltem ad solatia nostrae"
            },
            {
                "verse": "(Quae mora parva fuit) nostris superesse diebus?"
            },
            {
                "verse": "Hic est quod mecum luctu contristat amaro"
            },
            {
                "verse": "Et Latium et Tuscos, et tota Neapolis arva."
            },
            {
                "verse": "Mintius audito solvit sua lumina fato,"
            },
            {
                "verse": "Et noster ager, quaeriturque Maronem"
            },
            {
                "verse": "In vate hoc caecidisse iterum, sublimis Olympus"
            },
            {
                "verse": "Luce caret, nebulisque tegit caput ante serenum."
            },
            {
                "verse": "At veluti quando Phoebe venit obvia fratri"
            },
            {
                "verse": "Vitalesque premit radios, elementa moventur,"
            },
            {
                "verse": "Terra dolet, turbantur aquae, subit aera pallor"
            },
            {
                "verse": "Plumbeus, horrescunt sylvae, moerentque per agros"
            },
            {
                "verse": "Gramina, iacturam patitur genus omne animantum,"
            },
            {
                "verse": "Sic omnes vici atque urbes ubi cognita virtus"
            },
            {
                "verse": "Vatis erat, tristi ore ferunt lugubria signa."
            },
            {
                "verse": "Sed quid nostra iuvat manes querimonia? Functi"
            },
            {
                "verse": "Corpore iam loca tuta tenent, gaudentque peracto"
            },
            {
                "verse": "Curriculo adversae fugisse pericula vitae,"
            },
            {
                "verse": "Non secus ac fluctus navis perpessa marinos"
            },
            {
                "verse": "Gaudet in optato merces exponere portu."
            },
            {
                "verse": "Nos pecori similes quod pinguia pascua tondet."
            },
            {
                "verse": "In lanienam imus, trahimurque in fata vicissim."
            },
            {
                "verse": "Hoc superest unum vatis solamen adempti."
            },
            {
                "verse": "Vos gemini fratres, et tu quae pignore tanto"
            },
            {
                "verse": "Patria te iactas, et tu Romana iuventus"
            },
            {
                "verse": "Ponite defuncto tumulum, quem vestia omnem"
            },
            {
                "verse": "Lunensis Pariusqve lapsis, viridisque Donysae"
            },
            {
                "verse": "Marmor, et Aegypti, niveis ubi purpura nubit"
            },
            {
                "verse": "Stigmatibus, riguum sub Apollinis arbore fontem"
            },
            {
                "verse": "Sculpite, et ipse cubans in margine fontis ad undam"
            },
            {
                "verse": "Expectet cum pace diem, quo saecula flammis"
            },
            {
                "verse": "Instauranda tubam sunt auditura sonantem."
            },
            {
                "verse": "Interea lentus iaceat, somnoque solutum"
            },
            {
                "verse": "(Somnus enim potius mors est dicenda piorum)"
            },
            {
                "verse": "Purpurei flores abeant rosa, lilia, serpant"
            },
            {
                "verse": "Circum humeros hederae, circum cava tempora lauri."
            },
            {
                "verse": "Haec animam curis functam mortalibus astra"
            },
            {
                "verse": "Isse super, placidamque polo captare quietem"
            },
            {
                "verse": "Significent, ubi nec Phlegeton, nec dira Celeno,"
            },
            {
                "verse": "Nec Tytii volucres, nec saevi Ixionis angues,"
            },
            {
                "verse": "Tantaleae dapes, ubi non secat Atropos aevum."
            },
            {
                "verse": "Tum signate notis et tali carmine marmor."
            },
            {
                "verse": "Hic sua Alexander Cortesius ossa reliquit"
            },
            {
                "verse": "Cum petiit coelos, et duxit in stra Poesim."
            },
            {
                "verse": "Tu vero Artidocae cuitor venerande Minerva"
            },
            {
                "verse": "Barbare relliquias cui fas invisere, nostro"
            },
            {
                "verse": "Nomine dic pacem tumulo requiemque sepulto."
            }
        ]
    ]
}