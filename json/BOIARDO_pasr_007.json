{
    "author": "Matteo Maria Boiardo",
    "title": "pastoralia R",
    "url": "http://www.poetiditalia.it/texts/BOIARDO|pasr|007",
    "text": [
        [
            {
                "verse": "Buccula"
            }
        ],
        [
            {
                "verse": "Poeman"
            },
            {
                "verse": "Dicite io, pueri, si forte ad fluminis undas"
            },
            {
                "verse": "Venerit his hodie mihi perdita buccula lustris."
            },
            {
                "verse": "Corydon"
            },
            {
                "verse": "Scilicet hoc solum curae est: tua buccula nobis"
            },
            {
                "verse": "Credita? Lascivos demens sectabis amores,"
            },
            {
                "verse": "Nos tibi custodes servabimus omnia, Poeman?"
            },
            {
                "verse": "Poeman"
            },
            {
                "verse": "Non mihi tu custos, Corydon, tibi cura tuae sit"
            },
            {
                "verse": "Coniugis occidua quae semper nocte maritum"
            },
            {
                "verse": "Deserit et querulos ficto cum murmure porcos"
            },
            {
                "verse": "Evocat ad tremulae simulata legumina cistae"
            },
            {
                "verse": "Callida quo tenero sese coniungat amanti."
            },
            {
                "verse": "Corydon"
            },
            {
                "verse": "Haec tibi credemus, an non mihi pascua mendax"
            },
            {
                "verse": "Pinguia florentis iurabas secta gemellae,"
            },
            {
                "verse": "Cum tamen hac ipsa veniat puer ictilis hora"
            },
            {
                "verse": "Et reserat nullo positas in gramine falces?"
            },
            {
                "verse": "Poeman"
            },
            {
                "verse": "Credere quis cogat? Sed quid tibi tanta Patelli"
            },
            {
                "verse": "Gratia? Numquid oves et iugera culta Patellus"
            },
            {
                "verse": "Diligit? Ha verum, Corydon, tu ponere vites"
            },
            {
                "verse": "Et properas vacuis nucibus secernere plenas,"
            },
            {
                "verse": "Te tua secernit coniunx haud stulta Patello!"
            },
            {
                "verse": "Corydon"
            },
            {
                "verse": "Ureris, haud fallere, quod me super omnia gratum"
            },
            {
                "verse": "Ducit et exoptat super omnia cara Patellus."
            },
            {
                "verse": "Saepius a magna discedens urbe canentem"
            },
            {
                "verse": "Me petit et solis mecum spatiatur in arvis."
            },
            {
                "verse": "Poeman"
            },
            {
                "verse": "Hunc tuus irsuta villosior istrice vultus"
            },
            {
                "verse": "Elicit, ut magna discedens urbe canentem"
            },
            {
                "verse": "Audiat; an forsan credis tua carmina, demens,"
            },
            {
                "verse": "Aut illi aut nostris umquam placitura puellis?"
            },
            {
                "verse": "Corydon"
            },
            {
                "verse": "Si placet, alternis certemus versibus ergo,"
            },
            {
                "verse": "Certemus, sed non sine pignore: plena facultas"
            },
            {
                "verse": "Sit tibi seu malis pecudes seu ponere taurum."
            },
            {
                "verse": "Poeman"
            },
            {
                "verse": "Ponere tu taurum pecudesque in praemia poscis,"
            },
            {
                "verse": "Qui rigidum nigra panem confundere faba"
            },
            {
                "verse": "Et solitus tristi ventrem sanare lupino:"
            },
            {
                "verse": "Nos soliti tenero promittere munera Mopso."
            },
            {
                "verse": "Corydon"
            },
            {
                "verse": "Aura de hinc vili puerum donare corona,"
            },
            {
                "verse": "Divitis aut fulvas pecudes mentire parentis;"
            },
            {
                "verse": "Nos tenues, Poeman, sed decertare parati:"
            },
            {
                "verse": "Hunc: taurum, has pecudes oculosque imponere palmae."
            },
            {
                "verse": "Sed quis vicina deiecit ab arbore frondes?"
            },
            {
                "verse": "Arbiter hic nostri veniet frondator honoris:"
            },
            {
                "verse": "Quisquis erit sasso pigeat quaesisse iuvencam."
            },
            {
                "verse": "Poeman"
            },
            {
                "verse": "Alternis placidas aures de cantibus, Alcon,"
            },
            {
                "verse": "Praemia nec malim quam te certare magistro."
            },
            {
                "verse": "Alcon"
            },
            {
                "verse": "Dicite, nos alta carmen capiemus ab ulmo;"
            },
            {
                "verse": "Sed primum viridi geminas vincite capistro"
            },
            {
                "verse": "Arboris ad truncum pecudes sua munera cuique:"
            },
            {
                "verse": "Debita victori pecudes victoque capistrum."
            },
            {
                "verse": "Corydon"
            },
            {
                "verse": "Diva prius levibus carmen modulata cicutis,"
            },
            {
                "verse": "Huc ades et versus et carmina nostra tuere."
            },
            {
                "verse": "Poeman"
            },
            {
                "verse": "Phoebe, meum numen, superent mea carmina, Phoebe"
            },
            {
                "verse": "Orphea vel Tyrium, quisquis fuit ille, poetam!"
            },
            {
                "verse": "Corydon"
            },
            {
                "verse": "Sola meos olim, tenuit Cardelia sensus,"
            },
            {
                "verse": "Donec erunt aestus et frigora sola tenebit."
            },
            {
                "verse": "Poeman"
            },
            {
                "verse": "Hos cupit ante alios, nostro Philomela decore"
            },
            {
                "verse": "Uritur, uretur fulgebunt sidera donec."
            },
            {
                "verse": "Corydon"
            },
            {
                "verse": "Conde iubar, Titan, longissima lumina conde,"
            },
            {
                "verse": "Conde iubar, pactum liceat mihi poscere munus."
            },
            {
                "verse": "Poeman"
            },
            {
                "verse": "Quam brevis hesterna decessit Cynthia nocte!"
            },
            {
                "verse": "Vix licuit positam cupido mihi tangere nympham."
            },
            {
                "verse": "Corydon"
            },
            {
                "verse": "Tam formosa meo gaudet Cardelia cantu"
            },
            {
                "verse": "Quam fluviis Salices, salicis quam fronde capellae."
            },
            {
                "verse": "Poeman"
            },
            {
                "verse": "Tristia sunt nobis tantum tua iurgia quantum"
            },
            {
                "verse": "Vitibus aut capreae, capreisve fugacibus ursi."
            },
            {
                "verse": "Corydon"
            },
            {
                "verse": "Saepius ingenti posui mea membra sub ulmo,"
            },
            {
                "verse": "Saepe sub ilicibus, nec reppulit umbra calorem."
            },
            {
                "verse": "Poeman"
            },
            {
                "verse": "Hei mihi! Quis tantos poterit cohibere calores?"
            },
            {
                "verse": "Quis? Padus aut Thusco descendens vertice Renus?"
            },
            {
                "verse": "Corydon"
            },
            {
                "verse": "Urimur Apuliae ceu sicco in pulvere messor"
            },
            {
                "verse": "Uritur et longis ceu torrida farra diebus."
            },
            {
                "verse": "Poeman"
            },
            {
                "verse": "Urimur ardenti ceu pingues unguine pinus,"
            },
            {
                "verse": "Robora ceu viridis ardent incensa cupressi."
            },
            {
                "verse": "Corydon"
            },
            {
                "verse": "Haec tibi texuntur vario distincta colore"
            },
            {
                "verse": "Serta: novus Titan cum venerit, ipsa venito."
            },
            {
                "verse": "Poeman"
            },
            {
                "verse": "Est mihi, quod tribuam cum tu, mea maxima cura,"
            },
            {
                "verse": "Veneris, illa tuo volucris de nomine dicta."
            },
            {
                "verse": "Corydon"
            },
            {
                "verse": "Alcide, nam tu terras pacasse ruentis"
            },
            {
                "verse": "Diceris, hos ignes atque haec tibi pocula pono."
            },
            {
                "verse": "Poeman"
            },
            {
                "verse": "Has tibi (quod primo nec re nec nomine differt"
            },
            {
                "verse": "Alcide) silvas, haec aurea poma dicamus."
            },
            {
                "verse": "Corydon"
            },
            {
                "verse": "Solvite latrantis resonantia colla molossi,"
            },
            {
                "verse": "Subdola damnosae premimus vestigia vulpis."
            },
            {
                "verse": "Poeman"
            },
            {
                "verse": "Rara per obliquos tendantur retia colles"
            },
            {
                "verse": "Ne videant variae suspecta repagula lynces."
            },
            {
                "verse": "Corydon"
            },
            {
                "verse": "Non hic praecipiti curamus flumina cursu,"
            },
            {
                "verse": "Fida laborantes defendunt robora ripas."
            },
            {
                "verse": "Poeman"
            },
            {
                "verse": "Quam timeo viridam Cauri ne frigora myrtum"
            },
            {
                "verse": "Eripiant: tenera est et nullo tegmine tuta."
            },
            {
                "verse": "Corydon"
            },
            {
                "verse": "Ducite iam saturas ad flumina laeta capellas,"
            },
            {
                "verse": "Candidus infectam purgavit corniger undam."
            },
            {
                "verse": "Poeman"
            },
            {
                "verse": "Ducite pascentes ad pascua tuta iuvencos,"
            },
            {
                "verse": "Murmura villosi procul hinc abiere leonis."
            },
            {
                "verse": "Corydon"
            },
            {
                "verse": "Huc undam et plenis deducite flumina ripis,"
            },
            {
                "verse": "Arida ne sitiens proscindat Sirius arva."
            },
            {
                "verse": "Poeman"
            },
            {
                "verse": "Naiades, Eridani fluvios cohibete furentis"
            },
            {
                "verse": "Ne pereant humili morientia semina campo."
            },
            {
                "verse": "Bargus"
            },
            {
                "verse": "Dum nos verba tenent, pueri, lupus ecce per illos"
            },
            {
                "verse": "Callidus anfractus pecudes aggressus et illas"
            },
            {
                "verse": "Turbidus exagitat: en nostram perfidus agnam"
            },
            {
                "verse": "Arripit et tremula simulato verbere cauda"
            },
            {
                "verse": "Impellit pavidam. Cursum prohibete, coloni,"
            },
            {
                "verse": "Ne ruat in lucos, volucres adhibete sagittas"
            },
            {
                "verse": "Et ferrata sonent latrantis colla molossi."
            },
            {
                "verse": "Cernitis? En fallax, solitae non immemor artis,"
            },
            {
                "verse": "Dissimulat strepitus et ad alta cacumina tendit."
            },
            {
                "verse": "Non tamen evadet: fugiat quacumque, sequamur."
            }
        ]
    ]
}