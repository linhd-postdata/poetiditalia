{
    "author": "Domenico Silvestri",
    "title": "Cancer",
    "url": "http://www.poetiditalia.it/texts/SILVESTR|canc|001",
    "text": [
        [
            {
                "verse": "Fabula post cenam tua cum narratur ad ignem"
            },
            {
                "verse": "Ut vulpem cancer luxerit arte nova,"
            },
            {
                "verse": "Femmineus quo circus erat mariumque vicissim"
            },
            {
                "verse": "Est data lex circum dicere quemque suam."
            },
            {
                "verse": "Finieram de vulpe dolum tegnamque iocosam"
            },
            {
                "verse": "Cancri, qua risit undique tota cohors."
            },
            {
                "verse": "Tunc cui sorte datur michi proxima ridet et inquit,"
            },
            {
                "verse": "\"Non michi quod maribus fabula queque licet."
            },
            {
                "verse": "Si liceat, cancer animo modo reddidit unam"
            },
            {
                "verse": "Que risu faciat te lacrimare tuo;"
            },
            {
                "verse": "Sed nimis est feda.\" tunc plus audire voluntas"
            },
            {
                "verse": "Crescit, in illicitis prona procaxque nimis."
            },
            {
                "verse": "Cogimus, ortamur, impellimus, angimus omnes"
            },
            {
                "verse": "Fabellam referat. plus negat illa tamen."
            },
            {
                "verse": "Instamus, quantumque magis negat ipsa, libido"
            },
            {
                "verse": "Ardet. res magis est cara negata magis"
            },
            {
                "verse": "Rursus et instamus sotii sotieque rogantes"
            },
            {
                "verse": "Incoet: excusat tempus et ipse locus;"
            },
            {
                "verse": "Non quicquid fedum narratur inutile semper;"
            },
            {
                "verse": "Sepe exempla mali causa fuere boni."
            },
            {
                "verse": "\"Non\" ait \"excusat quod femmina turpia narret"
            },
            {
                "verse": "Aut ubi vel quando; semper honesta decet."
            },
            {
                "verse": "Sed melius tacuisse foret quam causa sodales"
            },
            {
                "verse": "Sim modo turbandi; sed tacuisse velim."
            },
            {
                "verse": "Nunc tamen impulsu vestro precibusque coacta"
            },
            {
                "verse": "Incipiam.\" cuncti tunc siluere simul."
            },
            {
                "verse": "\"Rure puellarum spatiante cohorte virumque"
            },
            {
                "verse": "Nuptarum sequitur has vaga turba vagas"
            },
            {
                "verse": "Florida per rura, per prata, per arva, per agros"
            },
            {
                "verse": "More suo flores quaque legente novos."
            },
            {
                "verse": "Floribus hec gremium, calatos hec altera parvos"
            },
            {
                "verse": "Implet et erbiculas altera vellit humo,"
            },
            {
                "verse": "Non secus ac Sicula Driades per gramina quondam"
            },
            {
                "verse": "Cum Cereris pignus falleret alma Venus."
            },
            {
                "verse": "His utero nova nupta tumens sotiatur, et inter"
            },
            {
                "verse": "Has solum fructus Phillidis ipsa cupit;"
            },
            {
                "verse": "Sic fetus titillat. agmigdala si qua per agros"
            },
            {
                "verse": "O, ait, ostendat pomula, ferte michi."
            },
            {
                "verse": "Auditur. tunc quisque suis pro viribus agros"
            },
            {
                "verse": "Scrutatur virides grossula si qua forent."
            },
            {
                "verse": "Nec mora pubentes vixdum de floribus actos"
            },
            {
                "verse": "Invenit fructus. diripit inde manu"
            },
            {
                "verse": "Et ramos nucibus plenos gremiumque tenellis"
            },
            {
                "verse": "Portat, quas avidis dentibus ipsa vorat."
            },
            {
                "verse": "Sic spatiando cohors tandem devenit ameni"
            },
            {
                "verse": "Ad ripas fluvii nomine Virginius."
            },
            {
                "verse": "Non rectis hic currit aquis, sed tramite curvo"
            },
            {
                "verse": "Percutiens ripas suffodit unda suas."
            },
            {
                "verse": "Copia cancrorum foveis his magna fovetur,"
            },
            {
                "verse": "E quibus egressos erbida margo cibat."
            },
            {
                "verse": "Tunc in captandis iuvenum manus undique cancris"
            },
            {
                "verse": "Vertitur. hic studium totaque cura fuit,"
            },
            {
                "verse": "Et postquam iuvenes tenuerunt fluminis alveum"
            },
            {
                "verse": "Ripis disposita femmina queque sedet."
            },
            {
                "verse": "Hic manibus piscatur aquis foveasque recircat,"
            },
            {
                "verse": "Cui digitos cancri buccula bina capit"
            },
            {
                "verse": "Excutiensque manum exclamat. risere videntes"
            },
            {
                "verse": "Captantem cancrum illius ore capi."
            },
            {
                "verse": "Hoc exemplo doctus arundine fustigat alter"
            },
            {
                "verse": "Sub ripis foveas fuste, vel alter aquas."
            },
            {
                "verse": "Sic foris egressos capiunt per gramina, campos;"
            },
            {
                "verse": "Per chelas scirpis collaque longa ligant."
            },
            {
                "verse": "Diffugiunt cancri dextra levaque meantes."
            },
            {
                "verse": "Per ripas timida femmina queque fugit;"
            },
            {
                "verse": "Longius exculeo nova nupta in cespite sidit"
            },
            {
                "verse": "Cancrorum tutam morsibus esse putans."
            },
            {
                "verse": "Hanc tutam (distabat enim) distantia fecit"
            },
            {
                "verse": "Aspiciensque alias currere ridet eas."
            },
            {
                "verse": "Tunc aliis maior cancer properaverat unus"
            },
            {
                "verse": "Versus eum pregnans quo sedet illa locum."
            },
            {
                "verse": "Cespiteos frutices illa ridente subyntrat"
            },
            {
                "verse": "Cruraque cum chelis inter aperta meat."
            },
            {
                "verse": "(Sic uterus cogit quod femina aperta teneret,"
            },
            {
                "verse": "Pendet enim femen inter utrumque gravis.)"
            },
            {
                "verse": "Multotiens cancros videat surgitque sedetque"
            },
            {
                "verse": "Podice cum nodo post ut hec illa tulit."
            },
            {
                "verse": "Retrogradus tandem per femina venit aperta"
            },
            {
                "verse": "Ad partes quibus est vulvula fulta pilis."
            },
            {
                "verse": "Implicat hic cancer sua brachia dura capillis."
            },
            {
                "verse": "Tunc subito sentit, surgit et illa furens."
            },
            {
                "verse": "Ille timens duro vulve capit ore labellum."
            },
            {
                "verse": "Fortius hic stringit; fortius hec ululat."
            },
            {
                "verse": "Non aliter pueri quem verberat ipse magister"
            },
            {
                "verse": "Planta pedum scolis utraque pulsat humum"
            },
            {
                "verse": "Quam pedibus salit ipsa suis hinc inde furendo."
            },
            {
                "verse": "Exclamat sotias, clamat et inde virum."
            },
            {
                "verse": "Vir citus accurrit. 'quid habes?' interogat. illa,"
            },
            {
                "verse": "'Nescio quid mordet inguina subtus,' ait,"
            },
            {
                "verse": "'Ingressum tentans uteri.' tunc parte remota"
            },
            {
                "verse": "Ducit eam flentem. queritat inde manu."
            },
            {
                "verse": "Inventum conatur eum convellere. cancer"
            },
            {
                "verse": "Fortius astringit, stridet et illa magis."
            },
            {
                "verse": "Cernere tunc oculis sententia certa marito,"
            },
            {
                "verse": "Sublevat et vestes; annuit illa negans."
            },
            {
                "verse": "Abmotis videt ut desubtus ab inguine supra"
            },
            {
                "verse": "Propter ad umbilicum cancrea crura tenent."
            },
            {
                "verse": "Perveteres edere numquam radicibus edes"
            },
            {
                "verse": "Implicuere suis heret ut ille cuti."
            },
            {
                "verse": "Cum concam trahit ille manu, vulve ore labellum"
            },
            {
                "verse": "Et chelis uterum stringit. at illa dolet,"
            },
            {
                "verse": "Et quia plus torquet partis strictura secrete"
            },
            {
                "verse": "Exclamat, cancro forcipitante labrum."
            },
            {
                "verse": "Se magis inclinat videat comodius unde"
            },
            {
                "verse": "Divellat cancrum quem tenet ore loco."
            },
            {
                "verse": "Porrigit os aliud cancer labrumque capescit"
            },
            {
                "verse": "Ore viri veluti forcipe ferra faber."
            },
            {
                "verse": "Deformare timens faciem sibi viribus uti"
            },
            {
                "verse": "Noluit, ast socios evocat inde suos."
            },
            {
                "verse": "Intenti novitate rei finemque morantes"
            },
            {
                "verse": "Accessere locum quo vir et uxor erat,"
            },
            {
                "verse": "Utque viri faciem vulve videre ligatam"
            },
            {
                "verse": "Coniugis, est plausus maximus ortus ibi"
            },
            {
                "verse": "Nec risus habuere modum. furit undique circum"
            },
            {
                "verse": "Tota cohors labra forcipitata videns."
            },
            {
                "verse": "Unius namque ora tenent duo labra duorum,"
            },
            {
                "verse": "Inter et ora duo coppula cancer erat."
            },
            {
                "verse": "Tunc tantum puduit ambos et uterque doloris"
            },
            {
                "verse": "Oblitusque metus qui fuit ante viro,"
            },
            {
                "verse": "Retrogradi manibus concam rapuere repente"
            },
            {
                "verse": "Oraque discerpunt cruraque fracta simul."
            },
            {
                "verse": "Inrident omnes, vultuque manuque figurant"
            },
            {
                "verse": "Ut vir et uxor erant; ambo pudore silent."
            },
            {
                "verse": "Sic modo que risit modo deridetur; utrimque"
            },
            {
                "verse": "Sic Fortuna suam alterat orbe rotam.\""
            },
            {
                "verse": "Dixit, et interea dum talia narrat ad ignem,"
            },
            {
                "verse": "Ridebat circum tota caterva focum."
            }
        ]
    ]
}