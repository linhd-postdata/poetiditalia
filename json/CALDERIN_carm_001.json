{
    "author": "Domizio Calderini",
    "title": "carmina",
    "url": "http://www.poetiditalia.it/texts/CALDERIN|carm|001",
    "text": [
        [
            {
                "verse": "Cum tibi sydereae sedem promiserit aulae"
            },
            {
                "verse": "Iuppiter, unde tuis saepe vocandus eris,"
            },
            {
                "verse": "Protinus aurato fulgentia marmore tecta"
            },
            {
                "verse": "Aedificas, summo culmina digna Iove."
            },
            {
                "verse": "Gratus es et Superis magno pro munere terram"
            },
            {
                "verse": "Proque polo reddis hanc, Federice, domum."
            }
        ],
        [
            {
                "verse": "Altera iam redeunt vacuae suspiria mentis,"
            },
            {
                "verse": "Quaesita est oculis altera cura meis:"
            },
            {
                "verse": "Hei mihi quam saevae surgunt in pectore flammae"
            },
            {
                "verse": "Impressumque novo vulnere vulnus hiat!"
            },
            {
                "verse": "Non satis Evandri veterem liquisse suburram,"
            },
            {
                "verse": "Qua vinctus dominae regna superba tuli;"
            },
            {
                "verse": "Non satis arctoi venisse ad frigora caeli,"
            },
            {
                "verse": "Nosset ubi Latium femina nulla virum:"
            },
            {
                "verse": "Hic quoque languentes longo discrimine vires"
            },
            {
                "verse": "In sua purpureus bella citavit Amor."
            }
        ],
        [
            {
                "verse": "Hippolytum terris, Phrygium celebravit Olympo"
            },
            {
                "verse": "Prisca fides; illum moribus, hunc facie."
            },
            {
                "verse": "Quam longe celebrandus hic est, qui corpore in uno"
            },
            {
                "verse": "Hippolytum nobis cum Ganymede refers!"
            }
        ]
    ]
}