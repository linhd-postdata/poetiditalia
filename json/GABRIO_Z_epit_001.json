{
    "author": "Gabrio de' Zamorei",
    "title": "epitaphium Iohannis Vicecomitis",
    "url": "http://www.poetiditalia.it/texts/GABRIO_Z|epit|001",
    "text": [
        [
            {
                "verse": "Quam fastus, quam pompa levis, quam gloria mundi"
            },
            {
                "verse": "Sit brevis et fragilis humana potentia quam sit"
            },
            {
                "verse": "Colige ab exemplo qui transis, perlege, difer"
            },
            {
                "verse": "In speculo speculare meo lacrimabile carmen."
            },
            {
                "verse": "Qui sim, qui fuerim dicet qui marmore claudor:"
            },
            {
                "verse": "Sanguine clarus eram, Vicecomes stirpe, Iohannes"
            },
            {
                "verse": "Nomine; nullus opes possedit latius orbe;"
            },
            {
                "verse": "Presul eram pastorque fui, baculumque tenebat"
            },
            {
                "verse": "Dextera pastoris, gladiumque sinistra gerebat"
            },
            {
                "verse": "Felicis domini, magnusque potensque tyrampnus"
            },
            {
                "verse": "Ipse fui vivens. Metuerunt nomina nostra"
            },
            {
                "verse": "Ethera, terra, mare, suberant urbesque potentes"
            },
            {
                "verse": "Imperio tituloque meo: michi Mediolani"
            },
            {
                "verse": "Urbs suberat, Laudense solum, Placentia grata,"
            },
            {
                "verse": "Aurea Parma, bona Bononia, pulcra Cremona,"
            },
            {
                "verse": "Pergama magna satis, lapidosis montibus aucta,"
            },
            {
                "verse": "Brixia magnipotens, Bobiensis terra, tribusque"
            },
            {
                "verse": "Eximiis dotata bonis Terdona vocata,"
            },
            {
                "verse": "Cumarum tellus, novaque Alexandria pinguis"
            },
            {
                "verse": "Et Vercellarum terra atque Novaria et Alba;"
            },
            {
                "verse": "Ast quoque cum castris Pedemontis iussa subibat;"
            },
            {
                "verse": "Ianua que antiquo condam iam condita Iano"
            },
            {
                "verse": "Dicitur et vasti narratur ianua mundi"
            },
            {
                "verse": "Et Savonensis urbs et loca plurima, que nunc"
            },
            {
                "verse": "Dificile est narrare michi, mea iussa subibant."
            },
            {
                "verse": "Tuscia tota meum metuebat languida nomen:"
            },
            {
                "verse": "Per me obsessa fuit populo Florentia plena"
            },
            {
                "verse": "Bellaque sustinuit terra Perusina superba"
            },
            {
                "verse": "Et Pise et Sene timidum reverenter honorem"
            },
            {
                "verse": "Prestabant: me me metuebat Marchia tota,"
            },
            {
                "verse": "Italie partes omnes timuere Iohannem."
            },
            {
                "verse": "Nunc me petra tenet sassoque includor in isto"
            },
            {
                "verse": "Et lacerum vermes laniant nunc undique corpus."
            },
            {
                "verse": "Quid michi divicie, quid lata palatia prosunt,"
            },
            {
                "verse": "Cum michi sufficiat parvo quod marmore claudar?"
            }
        ]
    ]
}