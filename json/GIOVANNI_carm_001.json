{
    "author": "Giovanni",
    "title": "carmen",
    "url": "http://www.poetiditalia.it/texts/GIOVANNI|carm|001",
    "text": [
        [
            {
                "verse": "versus magistri Iohannis ad magistrum Muxatumde leonibus natis in ducali palaciotempore illustris viri domini Iohanis Superancii ducis Veneciarum"
            }
        ],
        [
            {
                "verse": "Inclite dux Venetum, gaude, Superance Iohanes;"
            },
            {
                "verse": "Continuat Dominus grandia dona tibi."
            },
            {
                "verse": "Gaudeat urbs Veneta tali protecta patrono"
            },
            {
                "verse": "Qui bello semper paceque promicuit;"
            },
            {
                "verse": "Te duce sperandum succede prospera cuncta,"
            },
            {
                "verse": "Iamque Deus noviter mirificavit eam"
            },
            {
                "verse": "Hoc sine mistero grato non creditur esse;"
            },
            {
                "verse": "Uber iam properat pacificusque status.-"
            },
            {
                "verse": "Namque duodecimi septembris mane diei"
            },
            {
                "verse": "Illuxit Veneta mirus in urbe stupor;"
            },
            {
                "verse": "Urbe leo Veneta concluditur atque leena,"
            },
            {
                "verse": "Nocte dieque simul quos tenet una domus;"
            },
            {
                "verse": "Ultra dimidium noctis leo mittere voces"
            },
            {
                "verse": "Quam plures satagit fortius et solito."
            },
            {
                "verse": "Cum valde mane festinus pastor eorum"
            },
            {
                "verse": "Visitat, hos reperit tres peperisse leam,"
            },
            {
                "verse": "Ut statim natos lambebat mater eosdem"
            },
            {
                "verse": "A partu vivos cum specieque sua;"
            },
            {
                "verse": "Posteriora lee partu signata propinquo,"
            },
            {
                "verse": "Antri conditio testificantur idem."
            },
            {
                "verse": "Dux et magnates solerti querere cura"
            },
            {
                "verse": "Pastorem studuit; hec rata iurat eis"
            },
            {
                "verse": "Cum gentes varie cultu linguaque locoque"
            },
            {
                "verse": "Sint inibi, simile nullius auris habet."
            },
            {
                "verse": "Quam multi proceres, pagani cristicoleque"
            },
            {
                "verse": "Sumptibus immensis et nimio studio"
            },
            {
                "verse": "Clauserunt teneros et adultos sepe leones"
            },
            {
                "verse": "Illis consimiles associando leas,"
            },
            {
                "verse": "Non tamen ex illis natos habuere cupitos;"
            },
            {
                "verse": "Soli mirifice tres peperere tibi."
            },
            {
                "verse": "Aut natura suum mutavit nunc vaga cursum,"
            },
            {
                "verse": "Aut nostri veteres plurima falsa canunt."
            },
            {
                "verse": "Non sine misterio partus numerusque modusque"
            },
            {
                "verse": "Creditur, atque stupet littera cum populis."
            },
            {
                "verse": "Forte quod effigiem Marcus gestando leonis"
            },
            {
                "verse": "Hoc agit ut partus fiat in urbe sua."
            },
            {
                "verse": "Est subiecta tibi gentis generatio triplex,"
            },
            {
                "verse": "Nam venetus, sclavus, grecus et ipse subest."
            },
            {
                "verse": "Communi modulo lea tres peperisse probatur;"
            },
            {
                "verse": "Arbiter hic aure certius est oculus."
            },
            {
                "verse": "Arguit antiquos novitas hec, phylosophosque"
            },
            {
                "verse": "In causis solitis nunc variare facit."
            },
            {
                "verse": "Quis primus fuit in silvis pariendo leenam?"
            },
            {
                "verse": "Autor persona que fuit huius operis?"
            },
            {
                "verse": "Nam miranda canunt, sed non credenda poete,"
            },
            {
                "verse": "Sed nihil incertum phylosophya capit.-"
            },
            {
                "verse": "Tunc sextus decimus annus post mille trecentos"
            },
            {
                "verse": "Septembrisque dies mane duodecimus;"
            },
            {
                "verse": "Dux erat illustris Iohanes tunc Superanzus"
            },
            {
                "verse": "Sedes Imperii scissa favore vacans,"
            },
            {
                "verse": "Mense coronatus fuit illo papa, Iohanes"
            },
            {
                "verse": "Nomine; vigenus ille secundus erat."
            }
        ],
        [
            {
                "verse": "versus magistri Muxati respondentis ad predicta"
            }
        ],
        [
            {
                "verse": "Muxatus"
            },
            {
                "verse": "Que dabis, Uranie, nostro responsa Iohani,"
            },
            {
                "verse": "O dea tam miris solicitata novis?"
            },
            {
                "verse": "En lea comperta est vivis fecunda trimellis,"
            },
            {
                "verse": "Quos potuit cavea progenuisse leo."
            },
            {
                "verse": "Sic cita mendaces testatur vita poetas;"
            },
            {
                "verse": "Expedit ut vates hic tueare tuos."
            },
            {
                "verse": "Uranie"
            },
            {
                "verse": "Plana satis, quamquam multum laudande, Iohanis"
            },
            {
                "verse": "Questio; sic paucis persolvenda metris."
            },
            {
                "verse": "Fortia, si fuerint signis adiuta supernis"
            },
            {
                "verse": "Anticipant ortus corpora multa suos;"
            },
            {
                "verse": "Labitur ad decimum persepe puerpera mensem,"
            },
            {
                "verse": "Altera sed nono mense levata fuit."
            },
            {
                "verse": "Sic quoque spirantes nasci potuere leones;"
            },
            {
                "verse": "Edit enim vivos septima luna viros."
            },
            {
                "verse": "Muxatus"
            },
            {
                "verse": "Clara quidem satis est prime decisio cause,"
            },
            {
                "verse": "Et bene propositis illa sopita tuis."
            },
            {
                "verse": "Quod geniti natique domo, dea, solve secundam,"
            },
            {
                "verse": "Quod non sit simili belua nata loco."
            },
            {
                "verse": "Uranie"
            },
            {
                "verse": "Ista minor quippe est nullo contraria testi,"
            },
            {
                "verse": "Et nihil ambigui quod videatur habet."
            },
            {
                "verse": "Hec equidem non posse negat contingere quisquam"
            },
            {
                "verse": "Nec ratio quevis illa fuisse vetat."
            },
            {
                "verse": "Si domibus similes fetus non repperit etas,"
            },
            {
                "verse": "Hoc sub sole tamen non habet ipsa novum."
            },
            {
                "verse": "Quod magis est, ventura parant; sic auguror esse."
            },
            {
                "verse": "Atque ea nativis sunt bene fausta locis;"
            },
            {
                "verse": "Portendunt Veneto coniungi fortia regno,"
            },
            {
                "verse": "Fortia sed latis illa videntur agris."
            }
        ],
        []
    ]
}