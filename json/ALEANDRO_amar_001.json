{
    "author": "Gerolamo Aleandro",
    "title": "Amaryllis",
    "url": "http://www.poetiditalia.it/texts/ALEANDRO|amar|001",
    "text": [
        [
            {
                "verse": "egloga cui nomen Amaryllis"
            }
        ],
        [
            {
                "verse": "Lycidas"
            },
            {
                "verse": "En rapidis torret omnes sol ignibus ardens,"
            },
            {
                "verse": "Aret et aestivis hirsutus campus aristis:"
            },
            {
                "verse": "Hic mecum, Doryla, hic mecum requiesce sub umbra."
            },
            {
                "verse": "Floribus hic pingit variis Liquentia ripas,"
            },
            {
                "verse": "Hic animos mulcet vitreae leve murmur aquai,"
            },
            {
                "verse": "Hic sunt et virides pinus et mollia tempe."
            },
            {
                "verse": "Interea pascent herbas per pabula laeta"
            },
            {
                "verse": "Tauri, quos noster nobis servabit Amyntas."
            },
            {
                "verse": "Tu cantabis, ego at modulabor carmen avena."
            },
            {
                "verse": "Dorylas"
            },
            {
                "verse": "Heu, Lycida, nostra efflexerunt gaudia mente,"
            },
            {
                "verse": "Nec mihi pulchra magis nunc aestas laeta videtur,"
            },
            {
                "verse": "Quam si humus hibernis alberet tecta pruinis."
            },
            {
                "verse": "In luctu vitam posthac trahere inque tenebris"
            },
            {
                "verse": "Mens est et largos lacrimarum effundere rivos."
            },
            {
                "verse": "Illa, heu, illa mihi tantum usque Amaryllis amata,"
            },
            {
                "verse": "Cui pater Aemonius, genuit quam mater Anilla,"
            },
            {
                "verse": "Aemonius dives pecudum, cui pascua centum"
            },
            {
                "verse": "Balantumque greges centum per rura vagantur;"
            },
            {
                "verse": "Illa Amaryllis, oves quae mecum saepe solebat"
            },
            {
                "verse": "Pascere per prata, at, cum nox induceret umbras"
            },
            {
                "verse": "Terris, sueta erat illas mecum in tecta vocare,"
            },
            {
                "verse": "(Heu misero mihi) nunc fato est erepta maligno."
            },
            {
                "verse": "Lycidas"
            },
            {
                "verse": "Scilicet id fuerat, quod dum inter opaca rubeta"
            },
            {
                "verse": "Alitibus nuper laqueos et retia tendo:"
            },
            {
                "verse": "Nescio quid streperet corvus, crocitaret et ore,"
            },
            {
                "verse": "Et passim ad tumulos ululae per gramina sparsae"
            },
            {
                "verse": "Complerent maestis silvas ploratibus omnes."
            },
            {
                "verse": "Cum iam nec querulae ranae per stagna silerent,"
            },
            {
                "verse": "Nec solitas geminaret avis Philomela querelas,"
            },
            {
                "verse": "Sed faceret cum maesto muta silentia luctu."
            },
            {
                "verse": "Dorylas"
            },
            {
                "verse": "Ad tumulos Amaryllis aves (si credimus) illas,"
            },
            {
                "verse": "Ad gemitus Amaryllis aves, ad iusta vocabat;"
            },
            {
                "verse": "Namque usque ipsa Amaryllis aves dilexit et usque"
            },
            {
                "verse": "Dilexere Amaryllida aves, dum vita manebat."
            },
            {
                "verse": "Lycidas"
            },
            {
                "verse": "Iam memoro, volucres cum eius vestigia circum"
            },
            {
                "verse": "Ludebant; illa at dextra mulcebat et ipsis"
            },
            {
                "verse": "Tritica saepe manu, spargebat saepe cuminum."
            },
            {
                "verse": "Dorylas"
            },
            {
                "verse": "Heu, quam blanda fuit, quam nobis cara Amaryllis!"
            },
            {
                "verse": "Nunc recolo, his oculis cum illius funera vidit"
            },
            {
                "verse": "Funera prospexi, nec vitam ac aera liqui."
            },
            {
                "verse": "Ipsa \"Vale - dixit - Doryla mihi care, valeto.\""
            },
            {
                "verse": "Lycidas"
            },
            {
                "verse": "Magna quidem, magna est Doryla tibi causa querendi,"
            },
            {
                "verse": "Si ipse agites animo quam Nympham immitia fata"
            },
            {
                "verse": "Abstulerint; quae sueta fuit sedare querelas"
            },
            {
                "verse": "Agricolum, pacem inserere atque in rustica corda;"
            },
            {
                "verse": "Tanta fuit semper nitidi reverentia vultus."
            },
            {
                "verse": "Sed tu, si quid habes, priscos quod ploret amores,"
            },
            {
                "verse": "Ossa quod et cineres tantum testetur amicos:"
            },
            {
                "verse": "Incipe, quandoquidem multum hoc Amaryllis amabit,"
            },
            {
                "verse": "Incipe, dum Phoebus percurrit lumine terras."
            },
            {
                "verse": "Dorylas"
            },
            {
                "verse": "Immo, hos in celsi versus, quos cortice pinus"
            },
            {
                "verse": "Descripsi, cum prospicerem alti saxa sepulcri,"
            },
            {
                "verse": "Cantabo: flores tu sparge ad busta nitentes,"
            },
            {
                "verse": "Atque super tumulum myrtis umbracula texe."
            },
            {
                "verse": "Lycidas"
            },
            {
                "verse": "En tibi cupressum teneram, muscumque virentem"
            },
            {
                "verse": "Adferimus tumulumque hederis obducimus albis."
            },
            {
                "verse": "Eia, age nunc, Doryla, solemnes incipe cantus;"
            },
            {
                "verse": "Incipe, dum Thyrsis viscatas arbore virgas"
            },
            {
                "verse": "Detrahit et pedicas virgultis explicat altis."
            },
            {
                "verse": "Dorylas"
            },
            {
                "verse": "Quas mihi nunc caecas latebras, quae ostenditis antra"
            },
            {
                "verse": "O Linquentiades Nymphae, quas panditis amnis"
            },
            {
                "verse": "Ignotas partes, ubi, terrarum orbe relicto,"
            },
            {
                "verse": "Ah infelix, fluvii et factus novus incola vestri"
            },
            {
                "verse": "Vos comiter verso piscosis corpore lymphis?"
            },
            {
                "verse": "Nam quid ego (heu) posthac terris Amaryllide rapta"
            },
            {
                "verse": "Infelix faciam? Aut quid iam miser amplius optem?"
            },
            {
                "verse": "Quid sperem? Lux effugit me fulgida postquam,"
            },
            {
                "verse": "Mens est in tenebris et luctu ducere vitam."
            },
            {
                "verse": "Has ego felices taedas gratosque hymenaeos"
            },
            {
                "verse": "Concelebrem? Certe hos lusus, haec gaudia laeta"
            },
            {
                "verse": "Promisit Venus? Haec nostri solatia lecti?"
            },
            {
                "verse": "Heu miser, has taedas, hos speratos hymenaeos"
            },
            {
                "verse": "Aspicio? Sunt haec thalami solatia nostri?"
            },
            {
                "verse": "Quis mihi, quis tete rapuit, formosa Amarylli?"
            },
            {
                "verse": "O nostrae spes et requies luxque unica vitae!"
            },
            {
                "verse": "Quae mihi, quae te tempestas, quis fluctus ademit?"
            },
            {
                "verse": "Sic raperis? Sic muta siles? Sic lumina condis?"
            },
            {
                "verse": "Nec me me miserum paulum solare querentem?"
            },
            {
                "verse": "O me, me tandem ferro, me absumite Nymphae"
            },
            {
                "verse": "Motenses (si qua est pietas), me perdite ferro."
            },
            {
                "verse": "Sic mihi, sic tecum optatos coniungere somnos?"
            },
            {
                "verse": "Sic mihi, sic licuit tecum deducere vitam,"
            },
            {
                "verse": "Aetatis primae et dulces decerpere fructus?"
            },
            {
                "verse": "O quis me scythicis saxis et rupe Promethei"
            },
            {
                "verse": "Alliget? Instiget rapidas quis vulturis ungues?"
            },
            {
                "verse": "Syrtibus aut mediis statuat mediave Charybdi?"
            },
            {
                "verse": "Sic mihi sic raperis? Miserum sic linquis amantem?"
            },
            {
                "verse": "Carior o luce et vita mihi, blanda Amarylli?"
            },
            {
                "verse": "Sic raperis? Sic me solum sine corde relinquis?"
            },
            {
                "verse": "Currite, pastores, o undique currite Nymphae,"
            },
            {
                "verse": "(Proh stupor) eia omnes miracula cernite amoris."
            },
            {
                "verse": "Cor Amaryllis habet nostrum, nos vivimus absque"
            },
            {
                "verse": "Corde. Quis hoc umquam vidit? Quis hoc audiit umquam?"
            },
            {
                "verse": "O mecum o pisces, mecum o lugete, volucres."
            },
            {
                "verse": "Orbis honos periit: periit nam pulchra Amaryllis."
            },
            {
                "verse": "O mecum o silvae, mecum o lacrimate fluenta."
            },
            {
                "verse": "Lux mundo erepta est: erepta est namque Amaryllis."
            },
            {
                "verse": "O mecum o pecudes, mecum o vos flete feraeque."
            },
            {
                "verse": "Sol obiit, fuscis terras nox occupat umbris."
            },
            {
                "verse": "Naiades o mecum, mecum o lugete Napaeae."
            },
            {
                "verse": "Et plangant mecum Panes Faunique bicornes."
            },
            {
                "verse": "Vos, o vos Dryades, mecum geminate querelas."
            },
            {
                "verse": "Ah dolor, ah gemitus. Vitae, eheu, gaudia nostrae"
            },
            {
                "verse": "Ruperunt, quae te fata absumpsere, Amarylli."
            },
            {
                "verse": "O mecum o coryli, mecum o plorate myricae,"
            },
            {
                "verse": "Cortice quae illius servatis nomina vestro."
            },
            {
                "verse": "Et plangat pastor maerens et plangat arator;"
            },
            {
                "verse": "Extinctamque Amaryllida ager deploret et hortus,"
            },
            {
                "verse": "Et deserta domus, deserti et compita ruris."
            },
            {
                "verse": "Ah dolor, ah lacrymae! Quis te, formosa Amarylli,"
            },
            {
                "verse": "Eripuit clausitque aeterno lumina somno?"
            },
            {
                "verse": "O me, me tandem ferro, me perdite, Nymphae"
            },
            {
                "verse": "Motenses (si qua est pietas), me absumite ferro."
            },
            {
                "verse": "Cur non crudeles terras, crudelia dicam"
            },
            {
                "verse": "Astra miser, me crudelem, quod iam amplius orbe"
            },
            {
                "verse": "Vitam agitem, tecum tandem nec lumina condam?"
            },
            {
                "verse": "Te sequor, o Amarylli, expecta, Amarylli, sequentem."
            },
            {
                "verse": "Arescant herbae et mihi olus iam deneget hortus."
            },
            {
                "verse": "Non olus o mihi, non quae tondeat alba Amaryllis."
            },
            {
                "verse": "Ah, pereant pisces, omnes pereantque volucres."
            },
            {
                "verse": "Non o non volucres capiat quae mecum Amaryllis."
            },
            {
                "verse": "Squalescant fruges, segetes agrique negarint."
            },
            {
                "verse": "Non o non segetes quae ventilet alba Amaryllis."
            },
            {
                "verse": "Non mulctralia dent lac, aut pomaria fructus."
            },
            {
                "verse": "Non o non fructus comedat quae mecum Amaryllis."
            },
            {
                "verse": "Non dent fetum armenta, negent viridaria flores."
            },
            {
                "verse": "Non o non flores quae colligat alba Amaryllis."
            },
            {
                "verse": "Dispereant fontes, arescant fluminis undae."
            },
            {
                "verse": "Non o non undas mihi quae hauriat alba Amaryllis."
            },
            {
                "verse": "Gignat apis non mella, ferat non pampinus uvas."
            },
            {
                "verse": "Non o non uvas mihi quae exprimat alma Amaryllis."
            },
            {
                "verse": "Ah, moriantur oves, nullas dent vellera lanas."
            },
            {
                "verse": "Non o non lanas mihi quae neat alba Amaryllis."
            },
            {
                "verse": "Omnia deficiant et totus concidat orbis."
            },
            {
                "verse": "Non o non orbem quae habitet mecum alma Amaryllis."
            },
            {
                "verse": "Sic te, sic, heu, te amisi, mea vita, meum cor?"
            },
            {
                "verse": "Crudeles mage sunt Parcae an deus improbus ille,"
            },
            {
                "verse": "Qui te, qui iussit fulgentes claudere ocellos?"
            },
            {
                "verse": "Improbus ille deus, crudeles vos quoque Parcae."
            },
            {
                "verse": "Nusquam igitur, nusquam terrarum te amplius, eheu,"
            },
            {
                "verse": "Carior o vita, aspiciam, formosa Amarylli?"
            },
            {
                "verse": "O mecum, o violae, mecum o plorate ligustra."
            },
            {
                "verse": "Flores mecum omnes lacriment iungantque querelas,"
            },
            {
                "verse": "Addere nec cessent querulae suspiria frondes."
            },
            {
                "verse": "Triste fleant Amaryllida aves, Amaryllida montes"
            },
            {
                "verse": "Responsent, Amaryllida agri, atque Amaryllida silvae,"
            },
            {
                "verse": "Murmuraque ipsa sonent Amaryllida, et antra resultent"
            },
            {
                "verse": "Flebilibus numeris, iterentque Amaryllida saxa;"
            },
            {
                "verse": "Ad gemitum colles veniant, Amaryllida valles,"
            },
            {
                "verse": "Speluncae referant Amaryllida, flebilis Echo"
            },
            {
                "verse": "Semper \"Io Amaryllida, io Amaryllida\" clamet."
            },
            {
                "verse": "Nunc recolo infelix, cum saepe armenta solebas"
            },
            {
                "verse": "Ducere mecum una in saltus vallesque repostas,"
            },
            {
                "verse": "Dum curru oceani Phoebus se tolleret undis."
            },
            {
                "verse": "Ah, quoties una laqueis viscoque volucres"
            },
            {
                "verse": "Cepimus! ah, quoties una cantavimus, ambo et"
            },
            {
                "verse": "Viximus usque velut gemini sine lite columbi!"
            },
            {
                "verse": "Tunc mihi, tunc teneras nudabas blanda papillas."
            },
            {
                "verse": "Oscula tunc tibi ego et mihi tu oscula mutua labris"
            },
            {
                "verse": "Iungebas, nostro et nectebas brachia collo."
            },
            {
                "verse": "O, quoties mecum armenta intra tecta vocabas,"
            },
            {
                "verse": "Cum nox obscuris terras obduceret umbris!"
            },
            {
                "verse": "O, quoties capras et oves mulgere solebas"
            },
            {
                "verse": "Et tua candenti tunc brachia lacte madebant!"
            },
            {
                "verse": "Candidiora albo sed brachia lacte videbam."
            },
            {
                "verse": "Sed quid ego haec refero? Crescunt referendo dolores."
            },
            {
                "verse": "Quae nos, quae miseri tibi solvimus, accipe iusta."
            },
            {
                "verse": "Hos flores, Amarylli, tibi atque haec serta paramus."
            },
            {
                "verse": "Nec non perpetui monimenta ac pignora amoris"
            },
            {
                "verse": "Hos gemitus Amarylli tibi lacrimasque vovemus."
            },
            {
                "verse": "Nos tibi, nos septem niveo splendentia saxo"
            },
            {
                "verse": "Aras ponemus, septem de more quotannis"
            },
            {
                "verse": "Hirsutos hircos, septem mactabimus agnos,"
            },
            {
                "verse": "Floribus ac variis tumulum sertisque tegemus,"
            },
            {
                "verse": "Atque incisa gerent tua cortice nomina trunci."
            },
            {
                "verse": "Constituent omnes tibi certis sacra diebus"
            },
            {
                "verse": "Pastores, veluti Pani Faunisque Palique."
            },
            {
                "verse": "Hic Nymphae nectent choreas rurisque coloni"
            },
            {
                "verse": "Contendent cursu et nudabunt membra palaestris."
            },
            {
                "verse": "Quinetiam Uranius dulci cantabit avena"
            },
            {
                "verse": "CArmina, quae solitus quondam Syncerus amoenis"
            },
            {
                "verse": "Sebethi canere in ripis, dum vimine nassas"
            },
            {
                "verse": "Sarciebat, tenui et nectebat arundine linum."
            },
            {
                "verse": "Sed tu, seu sedes habitas fulgentis Olympi"
            },
            {
                "verse": "Sub pedibus nubes atque aurea sidera spectans,"
            },
            {
                "verse": "Seu silvas colis Elysias interque beatos"
            },
            {
                "verse": "Concelebras choreas manes (ubi murmure rivi"
            },
            {
                "verse": "Dulcisono currunt, volucres atque aera mulcent"
            },
            {
                "verse": "Concentu vario) atque legis per gramina flores,"
            },
            {
                "verse": "Aspice nos et mitis ades. Tu numen amicum"
            },
            {
                "verse": "Semper eris, felix semper pastoribus omen."
            },
            {
                "verse": "Interea hoc socii tumulo superaddite carmen,"
            },
            {
                "verse": "Carmen, quod, volucres dum fallit, perlegat auceps,"
            },
            {
                "verse": "Perlegat et lacrimans suspiria pectore fundat:"
            },
            {
                "verse": "\"Qui transis, genua inclina, et venerare sepulcrum."
            },
            {
                "verse": "Orbis honos Amaryllis ego, usque ad sidera nota.\""
            },
            {
                "verse": "Lycidas"
            },
            {
                "verse": "Dulce tui resonant gemitus, tua carmina dulce"
            },
            {
                "verse": "O Doryla: mihi nec malim sentire querelas,"
            },
            {
                "verse": "Quas geminat quercus maerens Philomela sub umbra,"
            },
            {
                "verse": "Dum raptos queritur natos, crudelis arator"
            },
            {
                "verse": "Quos nido implumes servans detraxit ab alto."
            },
            {
                "verse": "At tu: sic varias volucres dum fallere tentas,"
            },
            {
                "verse": "Plurima avis visco captetur; proxima Gerde"
            },
            {
                "verse": "Sic ferat incautos turdos pavidasque columbas."
            },
            {
                "verse": "Quandoquidem nondum vesper consurgit Olympo,"
            },
            {
                "verse": "Eia itera rursus cantus, Doryla, incipe rursus,"
            },
            {
                "verse": "Et colles questus geminent atque antra querelas:"
            },
            {
                "verse": "Permulcet carmen geminatum suavius aures."
            },
            {
                "verse": "Dorylas"
            },
            {
                "verse": "Ne, Lycida, miserum cogas renovare dolorem."
            },
            {
                "verse": "Dum questus canto, infelix, nova cura recursat."
            },
            {
                "verse": "Sat lacrimis maduere genae. Dolor anxius, eheu,"
            },
            {
                "verse": "Me pene extinxit. Sentin singultibus imum"
            },
            {
                "verse": "Ut quatiat pectus, me et iam vox deserit aegra."
            },
            {
                "verse": "Sed, quoniam socii expectant per gramina passim,"
            },
            {
                "verse": "Nunc age, iam surgamus. Ego haec ad busta manebo:"
            },
            {
                "verse": "Ipsos tu invise; armenta est nam ducere tempus"
            },
            {
                "verse": "Et pecudes tecta ad solita, ad praesepia nota."
            },
            {
                "verse": "Furtibus est rabidum nox opportuna luporum."
            }
        ],
        []
    ]
}