{
    "author": "carmina libraria",
    "title": "Christianus Longomontanus, astronomia Danica",
    "url": "http://www.poetiditalia.it/texts/CARM_LIB|long|001",
    "text": [
        [
            {
                "verse": "in opus Astronomicon Christiani Longomontani in Regia Dan. Academia Professoris, epigramma W. Festovii"
            }
        ],
        [
            {
                "verse": "Quantum orbis reliquias excellunt sidera partes,"
            },
            {
                "verse": "Tantum aliis rerum a studiis ea cura recessit;"
            },
            {
                "verse": "Corporibus mundi dominantur ut omnibus astra,"
            },
            {
                "verse": "Astrorum cunctis sic alta peritia scitis."
            },
            {
                "verse": "Hac superare via magna et miranda professos"
            },
            {
                "verse": "Te Christiane alios reliquis praestantior una"
            },
            {
                "verse": "Uranie Musis raro heic tua dogmate sancit."
            },
            {
                "verse": "Ipsamet invidies invito hoc ore fatetur."
            }
        ],
        [
            {
                "verse": "epigramma Casp. Bartholini"
            }
        ],
        [
            {
                "verse": "Viderat Uranie LONGIS DE MONTIBUS ASTRIS"
            },
            {
                "verse": "Lucem, stricturas insolitasque dari."
            },
            {
                "verse": "Addidit: ex mundi corde hactenus astra micarunt"
            },
            {
                "verse": "Danorum rutilant, sed modo Sole novo."
            }
        ],
        [
            {
                "verse": "aliud"
            }
        ],
        [
            {
                "verse": "Astris illuxit primus Tycho Danicus ille"
            },
            {
                "verse": "Sol patriae et Caeli, nobilitatis apex."
            },
            {
                "verse": "Sol novus illuxit stellis Atlasque secundus"
            },
            {
                "verse": "Sic soles binos Danica terra dedit."
            }
        ],
        [
            {
                "verse": "ad Cl. V. Solertissimum Mathematicum Christianum Longomontanum Astronomiae Danicae authorem"
            }
        ],
        [
            {
                "verse": "Uraniae quondam Venusinae cultor amorque"
            },
            {
                "verse": "Non temere a longo nomina monte geris."
            },
            {
                "verse": "Ut caelum scandas supponas Pelion Ossae"
            },
            {
                "verse": "Non opus: aggrederis commodiore via."
            },
            {
                "verse": "Altos imponis longos mirosque labores"
            },
            {
                "verse": "Monti: mons altus non modo longus abit."
            },
            {
                "verse": "Surgit: sublimem te mundi ad moenia tollit"
            },
            {
                "verse": "Aethere, non minus ac aere datque frui."
            },
            {
                "verse": "Sidera vicinus digito quasi tangis, et ut sunt"
            },
            {
                "verse": "Compacta et quorsum quaeque locata vides."
            },
            {
                "verse": "Hinc quae vel veteres vel quae docuere recentes"
            },
            {
                "verse": "Astronomi trutina dexteriore probas."
            },
            {
                "verse": "Et quo quaeque loco sunt quo motusque feruntur"
            },
            {
                "verse": "In coelo, in libris digeris atque moves."
            },
            {
                "verse": "Macte nova vir arte (brevi sic itur ad astra)"
            },
            {
                "verse": "Perge poli abstrusas pandere rite vias."
            },
            {
                "verse": "Rex fuat in medio Sol: regia sidera quinque"
            },
            {
                "verse": "Eminus hunc circum et comminus usque meent."
            },
            {
                "verse": "Cynthia tellurem circum sua cornua mutet,"
            },
            {
                "verse": "Ambiat et quicquid fit perit aut variat."
            },
            {
                "verse": "Percurrat plebs fixa polo constanter iisdem"
            },
            {
                "verse": "Passibus aetherium nocte dieque globum."
            },
            {
                "verse": "Caetera disponas etiam, ceu videris esse"
            },
            {
                "verse": "Disposita a summo Dispositore Deo."
            }
        ],
        [
            {
                "verse": "(Nicolaus Georgius Aerylaeus)"
            }
        ],
        [],
        [
            {
                "verse": "Longava quid non saeculi immutat dies?"
            },
            {
                "verse": "Hac lege et ipsa mentium constant bona,"
            },
            {
                "verse": "Artesque pereunt et resurgunt denuo."
            },
            {
                "verse": "Haec ora culta, illa squalet sordibus,"
            },
            {
                "verse": "Quaeque obsolerant enitescunt post modum."
            },
            {
                "verse": "Versare tales tempus atque aevum vices"
            },
            {
                "verse": "Quid singulatim testimonio probem?"
            },
            {
                "verse": "Tu Christiane, cuius artificem hanc manum"
            },
            {
                "verse": "Doctaeque mentis conspicamur circulos,"
            },
            {
                "verse": "Queis caelum et ipsos pervios reddis polos"
            },
            {
                "verse": "Propiusque Borean admoves Deum choro,"
            },
            {
                "verse": "Hic esse locuples testis ac notor queas."
            },
            {
                "verse": "Hipparchus etenim et ille sublimis Conon."
            },
            {
                "verse": "Uterque magnum sustulit Uraniae decus,"
            },
            {
                "verse": "Sed iste Rhodiis ortus, at Conon Samo."
            },
            {
                "verse": "Profectus altum flexit ad caelum caput."
            },
            {
                "verse": "Ptolomaeus intra constitit Nili vada"
            },
            {
                "verse": "Facemque claram praetulit nepotibus"
            },
            {
                "verse": "Qua certa ad astra niterentur semita"
            },
            {
                "verse": "Aliique plures docta quos olim viros"
            },
            {
                "verse": "Aut Graia tellus, cultus aut Arabs tulit."
            },
            {
                "verse": "Sed hi prius fuere, nunc situ iacent"
            },
            {
                "verse": "Et noctis illic cuncta marcent nubilo"
            },
            {
                "verse": "Unde et iugales vertit artium chorus"
            },
            {
                "verse": "Helicenque petiit qua Boreae frigus riget."
            },
            {
                "verse": "Hic natus altae indaginis Copernicus"
            },
            {
                "verse": "Inter Prutenos ultimos Germaniae"
            },
            {
                "verse": "Non ante trita duxit in coelum via."
            },
            {
                "verse": "Hic Regiomontanus, hic Purbachius"
            },
            {
                "verse": "Quem mox secutus astricas doctus plagas"
            },
            {
                "verse": "Prae ceteris Reinoldus ille Erasmius,"
            },
            {
                "verse": "Sed hos et omnes vicit illustris Tycho"
            },
            {
                "verse": "Braheus, ille Daniae decus suae."
            },
            {
                "verse": "Vir mente summus ingeniique dotibus."
            },
            {
                "verse": "Cui magno Atlanti tu minor praebens manum"
            },
            {
                "verse": "Nunc tectiora coelitum pandis sacra"
            },
            {
                "verse": "Facisque hiulcum si quid in arte est relliquum"
            },
            {
                "verse": "Id docta dextra mensque dedolet cata."
            },
            {
                "verse": "Facisque et istud Danica ut pubes tuo"
            },
            {
                "verse": "Excita ductu discat hinc mundi vices"
            },
            {
                "verse": "Orbemque Phoebes Solis et cursus ratos"
            },
            {
                "verse": "Atque hancce propriam vindicet laudem sibi."
            },
            {
                "verse": "O Christiane tuque felix Dania"
            },
            {
                "verse": "Quam Graius, Arabs Nilus et Germania"
            },
            {
                "verse": "Frustra ambierunt frontibus dandam suis,"
            },
            {
                "verse": "Haec palma vobis, haec parata est laurea."
            }
        ],
        [
            {
                "verse": "Iohannes Isacius Pntanus, Regius historiographus."
            }
        ],
        [],
        [],
        [],
        [],
        [],
        [],
        [],
        [],
        []
    ]
}