{
    "author": "epigrammata satyrica Venetorum contra Herculem I. Atestinum",
    "title": "epigrammata satyrica Venetorum contra Herculem I. Atestinum",
    "url": "http://www.poetiditalia.it/texts/CONTR_HE|carm|001",
    "text": [
        [
            {
                "verse": "Aliger adriacis cives leo perdit ab undis,"
            },
            {
                "verse": "Tempus adest lachrimis; itala turba geme."
            },
            {
                "verse": "Finitime, heu heu, flecte urbes, non tristia deerunt"
            },
            {
                "verse": "Funera nunc ducibus pluribus Italiae."
            },
            {
                "verse": "Quisque sibi timeat nec spes erit ulla salutis"
            },
            {
                "verse": "Urbibus ausoniis. Horrida bella fremunt,"
            },
            {
                "verse": "Navigat Heridanum vicinum sanguine tinctum"
            },
            {
                "verse": "Nobile navigium ferrea castra meat."
            }
        ],
        [
            {
                "verse": "Ficus eram, fateor, nulla superabilis arte."
            },
            {
                "verse": "Qui posset fructus carpere rarus erat,"
            },
            {
                "verse": "Nec mea servabat libicus pomaria serpens,"
            },
            {
                "verse": "Herculis at custos dextera fortis erat."
            },
            {
                "verse": "Me tamen adriaci sic dii voluere leonis"
            },
            {
                "verse": "Prostratam merito, nobilis ira tenet."
            },
            {
                "verse": "Nil iuvat Alcidem Nemeas rapuisse leoni"
            },
            {
                "verse": "Terga, suas ficus nam rapit ipse leo."
            }
        ],
        [
            {
                "verse": "Ficus acerbus eram, ferro quoque durior omni,"
            },
            {
                "verse": "Herculei quondam spesque salusque ducis,"
            },
            {
                "verse": "Nunc prostratus humo. Disiectos undique ramos"
            },
            {
                "verse": "Possidet adriacis qui dominatur aquis."
            },
            {
                "verse": "Iam pete bachelos pinguis, ficedula, ramos"
            },
            {
                "verse": "Cum lippas ficus nunc leo fortis amet."
            },
            {
                "verse": "Pectora tunde manu celeri Ferrariae, certe"
            },
            {
                "verse": "Estensis perii sola columna domus,"
            },
            {
                "verse": "Occubui, nec me texerunt Herculis arma."
            },
            {
                "verse": "Tanta est heu Venetis gloria fama decus."
            },
            {
                "verse": "Anno 1482 ultimo mensis Iunii"
            }
        ],
        [
            {
                "verse": "Estensi generate domo durissime princeps"
            },
            {
                "verse": "Solvisti pacis foedera sancta datae."
            },
            {
                "verse": "Vinceris iccirco quoniam violata reposcunt"
            },
            {
                "verse": "Munera pendentes mille modis laqueos."
            },
            {
                "verse": "Herculeum nomen non te clamare iuvabit"
            },
            {
                "verse": "Cum fugiant fortes perfida vota dei."
            },
            {
                "verse": "Incassum pia thura feres super hosque rogabis"
            },
            {
                "verse": "Pro meritis quoniam poena venire solet."
            }
        ],
        [
            {
                "verse": "Cum fera Carthago premeretur numine divum,"
            },
            {
                "verse": "Romano ut poenas arata sub hoste daret,"
            },
            {
                "verse": "Et Cato censeret iam tercia bella parari"
            },
            {
                "verse": "Et fugerent reliqui proelia dira patres,"
            },
            {
                "verse": "Materiam luctus et tanti incendia belli"
            },
            {
                "verse": "Attulit in lybicam punica ficus humum,"
            },
            {
                "verse": "Illius exemplo quae nunc iacet irrupta ficus"
            },
            {
                "verse": "Qua phaetontei defluit unda Padi."
            },
            {
                "verse": "Perniciem miles cauta tuam Ferraria pandit"
            },
            {
                "verse": "Et dicit non est tanta ruina procul."
            }
        ],
        [
            {
                "verse": "I nunc, Hesperidum decerta sub arbore, iacta"
            },
            {
                "verse": "Poma quibus custos lingua draconis erat!"
            },
            {
                "verse": "Ecce quod hic pateris vel te custode leonem"
            },
            {
                "verse": "Adriacum ficus subripuisse tuas."
            }
        ],
        [
            {
                "verse": "Prisca Cleoneum taceat iam fama leonem"
            },
            {
                "verse": "Adriaco cedat terra Lybissa sinu."
            },
            {
                "verse": "Alcydae hic iacuit duro sub pondere clavae"
            },
            {
                "verse": "Alter at Herculeas en leo sternit opes."
            }
        ],
        [
            {
                "verse": "Pace frui quondam solita es Ferraria cultu"
            },
            {
                "verse": "Pallades, at spreta Pallade pace cares."
            }
        ],
        [
            {
                "verse": "Herculis invicti tu gaudes nomine, non re."
            },
            {
                "verse": "Vinceris, infelix, at ille victor fuit."
            }
        ],
        [
            {
                "verse": "Herculis antiqui vires licet ipse reposcas,"
            },
            {
                "verse": "Nomine sub tanto tu tamen ecce ruis."
            }
        ],
        [
            {
                "verse": "Herculeum quondam robur domuisse leonem"
            },
            {
                "verse": "Dicitur, at domitat nunc leo robur idem."
            }
        ],
        [
            {
                "verse": "Diceris Alcides victum spoliasse leonem."
            },
            {
                "verse": "Dic mihi, per superos, cur leo te spoliat."
            }
        ],
        [
            {
                "verse": "Feris in Alcidem qua spe, leo? vicimus olim"
            },
            {
                "verse": "Te vastum, et spolio cingimus usque tuo."
            }
        ],
        [
            {
                "verse": "Vicisti cum te non tota excivimus ira."
            },
            {
                "verse": "Iam repetam spolium, iam mihi terga dabis."
            }
        ],
        [
            {
                "verse": "Quo leo progrederis spernisque quid arma tenentem?"
            },
            {
                "verse": "Cum te olim vici corpore nudus eram"
            }
        ],
        [
            {
                "verse": "Vicisti non me virtute, sed arte pelasga."
            },
            {
                "verse": "Iam notum excidam hiis unguibus armiferum."
            }
        ]
    ]
}