{
    "author": "carmina libraria",
    "title": "Gabriel Gerberus, expeditio illustrissimorum Germaniae Principum",
    "url": "http://www.poetiditalia.it/texts/CARM_LIB|gerb|001",
    "text": [
        [
            {
                "verse": "Illustrissimo Principi ac Domino, Domino Christiano Duci Anhaltino Gabriel Gerberus sal."
            }
        ],
        [
            {
                "verse": "Cui Bellona meam viris equisque"
            },
            {
                "verse": "Armisque horrisonam expeditionem"
            },
            {
                "verse": "Donabis? Tibi Christiane Princeps"
            },
            {
                "verse": "Anhaltine, decusque amorque Christi"
            },
            {
                "verse": "Cui Rex credidit expeditionis"
            },
            {
                "verse": "Summam, quem merito solet iuventae"
            },
            {
                "verse": "Flos et maxima spes mei Turegi"
            },
            {
                "verse": "Missis Grebelius vocare ad astra"
            },
            {
                "verse": "Litteris ut in omnium ore vivas"
            },
            {
                "verse": "Tellus quos Tigurina liberali"
            },
            {
                "verse": "Doctrina excolit elegantiisque"
            },
            {
                "verse": "Et quos Curia patriae Parentes"
            },
            {
                "verse": "Excipit sapientia magistros."
            },
            {
                "verse": "Quare habe tibi Christiane Princeps"
            },
            {
                "verse": "Germanam Procerum expeditionem"
            },
            {
                "verse": "Qualemcumque. Sed o potens duelli"
            },
            {
                "verse": "Virago simul expeditionis"
            },
            {
                "verse": "Scriptorem insinuare ne recuses"
            },
            {
                "verse": "Tanti Principis in gregem clientum."
            }
        ]
    ]
}