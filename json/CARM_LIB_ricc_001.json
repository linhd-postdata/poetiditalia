{
    "author": "carmina libraria",
    "title": "Iohannes Baptista Ricciolius e Soc. Iesu, prosodia reformata duobus tomis comprehensa",
    "url": "http://www.poetiditalia.it/texts/CARM_LIB|ricc|001",
    "text": [
        [
            {
                "verse": "epigramma quo ad subsidium memoriae indicantur generaliores regulae quantitatis syllabarum"
            }
        ],
        [
            {
                "verse": "Utimur exemplo cum Regula deficit omnis;"
            },
            {
                "verse": "Est tamen electi carmine vatis opus."
            },
            {
                "verse": "Si exemplo careas, exempla simillima quaere"
            },
            {
                "verse": "Sed caute Analogi sit tibi norma soni."
            },
            {
                "verse": "Vocalis brevis est, vocali pone sequente;"
            },
            {
                "verse": "Diphtongus longa est, longaque crasis erit."
            },
            {
                "verse": "Consona si duplex posita est, fit syllaba longa."
            },
            {
                "verse": "Sed muta ac liquida vi brevis esse potest."
            },
            {
                "verse": "Epsilon atque omicron breve sit; longum omega et Hita."
            },
            {
                "verse": "Servat et hanc legem Graecolatina fides."
            },
            {
                "verse": "Derivata Etymon plerumque oriundo sequuntur."
            },
            {
                "verse": "Quae fonti haec rivis vena leporis inest."
            },
            {
                "verse": "Prima in Praetersis, sis sint disyllaba longa est."
            },
            {
                "verse": "Si geminent primam, mox erit illa brevis."
            },
            {
                "verse": "Prima Supiturum, quae sunt disyllaba longa est;"
            },
            {
                "verse": "Congruus accentus, metrica saepe nota est."
            },
            {
                "verse": "A, produc E, DE, DI, SE, PRO, praepositiones;"
            },
            {
                "verse": "Pro tamen in multis corripit ante gradum."
            },
            {
                "verse": "Ultima Compositis residens in parte priori"
            },
            {
                "verse": "Ferme semper erit corripienda tibi."
            },
            {
                "verse": "Ultima in AS ES OS si desinat aut in A,C,I,N,U"
            },
            {
                "verse": "Longa sit, at si aliter desinat esto brevis."
            },
            {
                "verse": "O tamen in fine est commune, ut et ultima versus;"
            },
            {
                "verse": "Aut ope cesurae, sit licet ante brevis."
            },
            {
                "verse": "Concursus brevium quasdam producere cogit,"
            },
            {
                "verse": "Aut si inter longas syllaba clausa brevis."
            },
            {
                "verse": "Hae tibi sint cordi (ni est certa exceptio) leges,"
            },
            {
                "verse": "Namque Prosodiaci iuris Apollo tenax."
            },
            {
                "verse": "Rara quoque et raro est audenda licentia vati"
            },
            {
                "verse": "Nemine, Tironi vix, praeeunte licet."
            },
            {
                "verse": "Nam neque sidereum nigra pluma, etsi unica, ob rem"
            },
            {
                "verse": "Aethereamque Lyram dissona chorda decet."
            }
        ]
    ]
}