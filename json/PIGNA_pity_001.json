{
    "author": "Giovanni Battista Pigna",
    "title": "Pitys",
    "url": "http://www.poetiditalia.it/texts/PIGNA|pity|001",
    "text": [
        [
            {
                "verse": "Per acuta montium saxa, per auia nemora"
            },
            {
                "verse": "Trepidante sola uirgo Pitys et pede celeri"
            },
            {
                "verse": "Boream dolo relictum fugit: illius etenim,"
            },
            {
                "verse": "Gelidus licet, decorem hauserat igne repositum,"
            },
            {
                "verse": "Et amore percitus fallere percupidus eam"
            },
            {
                "verse": "Uaria reuoluerat, sed neque fraude neque minis"
            },
            {
                "verse": "Neque blandulis puellam precibus capere potens"
            },
            {
                "verse": "Animo furente conuersus in iram ita loquitur:"
            },
            {
                "verse": "'Tibine esse sic potest haec muliercula domina,"
            },
            {
                "verse": "Tibi concitare cui uis sonum et aequora pelagi,"
            },
            {
                "verse": "Tibi peruicaci ab altis fluuios trahere iugis,"
            },
            {
                "verse": "Tibi qua caua antra, qua et acuta cacumina reboant?"
            },
            {
                "verse": "Licet haec superba quod Pana sequi uideat eam,"
            },
            {
                "verse": "Tamen arrogantiorem hanc rigidos prope lapides"
            },
            {
                "verse": "Rape percute ange uexa, rape percute crucia."
            },
            {
                "verse": "Tegeaeus igneus, maximus a Iove genitor"
            },
            {
                "verse": "Genitor sit, igneus sit, tremebundus is etiam."
            },
            {
                "verse": "Glacie tua ipse contra genita omnia resecas:"
            },
            {
                "verse": "Roseas tamen genas candidioraque niue ius"
            },
            {
                "verse": "Lacerare membra? quis te furor incitat animae?"
            },
            {
                "verse": "At at illa, fugit supplicio sine merito?"
            },
            {
                "verse": "Placidus in hanc eris saeuus in omnia Boreas?'"
            },
            {
                "verse": "Dum ait haec amore nec non rabie simul agitur."
            },
            {
                "verse": "Ueluti secuta tigris sua pignora fremitans"
            },
            {
                "verse": "Quod eam relinquerent: ira paternaque pietas"
            },
            {
                "verse": "Dubium inferunt, graue anne impetat anne remaneat."
            },
            {
                "verse": "Ubi Phoebus inferos quadrupedantibus adiit,"
            },
            {
                "verse": "Feriuntque fulgido sidera lumine tenebras,"
            },
            {
                "verse": "Et ubi dehinc uidet lassula quae loca petiit,"
            },
            {
                "verse": "Nimio soluta cursu tremefactaque nimium"
            },
            {
                "verse": "Faciem sinumque gemens flentibus irrigat oculis"
            },
            {
                "verse": "Et in aurea coma complicitis quoque manibus"
            },
            {
                "verse": "Trahit haec ab intimo pectore uerba miseriter:"
            },
            {
                "verse": "'Ut ab omnibus procul gentibus aspera iaceo"
            },
            {
                "verse": "Prope saxa: ut haec citum in lustra pedem fera tetuli."
            },
            {
                "verse": "Ubi et a quibus licet praesidium petere mihi?"
            },
            {
                "verse": "Aliquamne opem mihi belua monticola feret?"
            },
            {
                "verse": "Patriam in meam redibo ipsa ubi sim inscia penitus?"
            },
            {
                "verse": "Ubi dulcis o mea domus lacrimanda uiduaque?"
            },
            {
                "verse": "Ubi dulcis o mea mater, dryades ubi sociae?"
            },
            {
                "verse": "Ubi iam estis? obserabit mea lumina digitis"
            },
            {
                "verse": "Piane mulier? erone mortua condita tumulo?"
            },
            {
                "verse": "At erunt mihi ferarum fera corpora tumulus."
            },
            {
                "verse": "Sed ut hinc et haec monstra simul truculentia fugiam,"
            },
            {
                "verse": "Boream sequar trucem saeuo credita domino?"
            },
            {
                "verse": "Ego per agros, ego per splendidulum solita lacum,"
            },
            {
                "verse": "Ego uitreae decus aquai, ego graminibus honor."
            },
            {
                "verse": "Ego flos puellularum placida et tenera satis;"
            },
            {
                "verse": "Ego Deliae, comes, eius choreas agere sciens."
            },
            {
                "verse": "Rigidum sequar deum per Rhodopes iuga niuibus"
            },
            {
                "verse": "Redimita? Caucasum sidera qui tenet humeris"
            },
            {
                "verse": "Rigidum, uel insularum otius stabula colam,"
            },
            {
                "verse": "Quibus Aeoli instrepunt caeco carcere famuli?"
            },
            {
                "verse": "Misera ah misera gemo, nec mihi consilii aliquid."
            },
            {
                "verse": "Quid agam? quid in his umbris? o qui me rapiant et hinc"
            },
            {
                "verse": "Moribundam in urna condant?' super his magis etiam"
            },
            {
                "verse": "Lacrimatur, atque mox uerbera uerbaque pariter"
            },
            {
                "verse": "Geminant. felices horae quibus est ratio breuis."
            },
            {
                "verse": "Nam ubi Pan uidet querentem hanc, subito affuit hilari"
            },
            {
                "verse": "Facie, micante cornu et radiantibus oculis."
            },
            {
                "verse": "Superatur haec tandem. antra ingrediuntur in eadem."
            },
            {
                "verse": "Tamen ipsa fingit metuens neque amans. Amor itaque"
            },
            {
                "verse": "Animo ferens id aegro repetensque memoria"
            },
            {
                "verse": "Inimicam ei fuisse hanc nimium, ferus animo"
            },
            {
                "verse": "Uolat e Cypro sua, adversaque litora Lyciae"
            },
            {
                "verse": "Nemorosae et inde pergens freta Carpathia sinit"
            },
            {
                "verse": "Metuenda nauitis; hinc Gnidos oppidaque Iouis"
            },
            {
                "verse": "Celebrata centum, istinc Lydia dextera fugiunt;"
            },
            {
                "verse": "Et ab alto transuolans Aegaei aequora tumidi"
            },
            {
                "verse": "Patriam Thoantis Lemnum ingreditur saxaque superat."
            },
            {
                "verse": "Uigilem esse eum atque uittatum etiam iuuat, etenim"
            },
            {
                "verse": "Melius Soporem adiit, ad quem is ita ora resoluit:"
            },
            {
                "verse": "'Placidissime Somne, qui cuncta tenes ueluti et ego,"
            },
            {
                "verse": "Humilibus et altis idem, o domitor deum et hominum,"
            },
            {
                "verse": "Age, namque tu potes caelicolum afficere patrem,"
            },
            {
                "verse": "Mare nauigante nato. et Phrygia ad latera Asiae."
            },
            {
                "verse": "Pete Pana languidum, qui iuga ad Arcadica iacet."
            },
            {
                "verse": "Caput illius preme sic, ut sua numina minime"
            },
            {
                "verse": "Boream a puella iniqua mihi pellere ualeant."
            },
            {
                "verse": "Ego reddidi semper Pasitheam tibi facilem."
            },
            {
                "verse": "Etiam ista iam attuli (unguentaque odorifera dedit)"
            },
            {
                "verse": "Genetricis eleganti mihi composita manu."
            },
            {
                "verse": "Age nunc abi citus, sic te perpetua quies"
            },
            {
                "verse": "Tenebraeque sempiternae atque silentia foueant.'"
            },
            {
                "verse": "Capit ille iussa magni Veneris pueri, et adest"
            },
            {
                "verse": "Subito super dei tempora. concutit in ea"
            },
            {
                "verse": "Liquidum papaver, et nympha cadit pariter ubi"
            },
            {
                "verse": "Sibi proximum Leti consocium accipere uidet."
            },
            {
                "verse": "Iterata post basia lumina eis Sopor operit."
            },
            {
                "verse": "At ab Alpium recessu in freta se intulit Aquilo,"
            },
            {
                "verse": "Etenim ex eo quod arsit gelidum mare petiit."
            },
            {
                "verse": "Penetrauit illud ut flatibus impeteque suo"
            },
            {
                "verse": "Face liber esset: at incendia suxit ita fera,"
            },
            {
                "verse": "Ita lambit igneam nympham, ita spiritum adhibuit,"
            },
            {
                "verse": "Ut aperiat licet guttura, spiret et abeat"
            },
            {
                "verse": "Sub aqua algida, nihil denique proficere queat."
            },
            {
                "verse": "Amor improbe, qui deorum quoque pectora penetras!"
            },
            {
                "verse": "Ferus hic adire censet tumidam Pityn iterum,"
            },
            {
                "verse": "Iterum precari eam supplice uoce miseriter."
            },
            {
                "verse": "Sed Apeliotes illum excitat atque aperit uti"
            },
            {
                "verse": "Pitys antra propter Arcas nemorumque deus erant."
            },
            {
                "verse": "Fremitat Boreas noua ob haec nuntia, talia referens:"
            },
            {
                "verse": "'Ut agiter, haud opus quod mihi tympana retonent"
            },
            {
                "verse": "Strepitantia et querula cornua, cornua querula,"
            },
            {
                "verse": "Tua Liber arma; nam sum pater Ogygius ego."
            },
            {
                "verse": "Ego sum impetu deorum Berecynthia genetrix,"
            },
            {
                "verse": "Ego Moenas, ego furor ipse. at quid haec mora trahitur?"
            },
            {
                "verse": "Age, dissipa ...' atque nec uox sequitur, rabidus ita est."
            },
            {
                "verse": "Igitur citus Pityn saxa per aspera lacerat."
            },
            {
                "verse": "Superum haec pietate fit pinus, et ingemit hodie"
            },
            {
                "verse": "Aquilone flante, quantum horridus ille, memor adhuc."
            },
            {
                "verse": "Deus o Riphaee, Maeotice, Hyperboree, Scytha,"
            },
            {
                "verse": "Gelide, niuose, rapacissime, saxifrage, ferox,"
            },
            {
                "verse": "Rabie potens, potens grandine, fulgure, tonitru,"
            },
            {
                "verse": "Deus o uagum domitans aerem et horrisona freta,"
            },
            {
                "verse": "O Aquilo, o Arctoe, o ignifer, o nemoriuage,"
            },
            {
                "verse": "Procul a mea pinu sit furor iste tuus: abi."
            },
            {
                "verse": "Tibi sat sic alterum eius ramum impetere diu."
            },
            {
                "verse": "Procul a mea silua sit furor iste tuus: abi."
            },
            {
                "verse": "I alias in arbores; i atque aliud nemus agita."
            }
        ],
        [],
        []
    ]
}