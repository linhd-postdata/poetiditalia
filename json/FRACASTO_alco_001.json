{
    "author": "Girolamo Fracastoro",
    "title": "Alcon",
    "url": "http://www.poetiditalia.it/texts/FRACASTO|alco|001",
    "text": [
        [
            {
                "verse": "Assiduis nuper fessus venatibus Alcon,"
            },
            {
                "verse": "Falleret aestivi ut fastidia longa diei,"
            },
            {
                "verse": "Corvini qua se nemora excelsissima caelo"
            },
            {
                "verse": "Extollunt, viridi dum captat frigus in umbra,"
            },
            {
                "verse": "Dicitur ad iuvenem senior sic fatus Acastum:"
            },
            {
                "verse": "\"Me segnes artus defectaque viribus aetas,"
            },
            {
                "verse": "Et superare iuga et latis discurrere campis"
            },
            {
                "verse": "Et torquere leves hastas et ferre pharetram,"
            },
            {
                "verse": "Nate, vetant, densasque indagine cingere silvas:"
            },
            {
                "verse": "Sed te pulvereum cursu transmittere campum,"
            },
            {
                "verse": "Ferre aestum frigusque, leves agitare Molossos,"
            },
            {
                "verse": "Et pinguem silvis ad tecta avertere praedam"
            },
            {
                "verse": "Nunc decet, ac validam pro me exercere iuventam."
            },
            {
                "verse": "En arcum pharetramque tibi iaculumque relinquo:"
            },
            {
                "verse": "Ne tamen usque adeo plenae confide pharetrae,"
            },
            {
                "verse": "Ut postrema canum interea tibi cura putetur:"
            },
            {
                "verse": "Quorum ope veloces poteris praevertere cervos,"
            },
            {
                "verse": "Aut aprum ingentem, aut fulvum superare leonem."
            },
            {
                "verse": "Ergo age, et haec tecum semper mandata reserva."
            },
            {
                "verse": "Principio, ut generosa canum tibi copia numquam"
            },
            {
                "verse": "Desit, quae certam valeat promittere praedam,"
            },
            {
                "verse": "Elige degeneri nequaquam semine natos,"
            },
            {
                "verse": "Sed quos assidue silvis exercuit altis"
            },
            {
                "verse": "Et labor indomitus, saevarum et praeda ferarum."
            },
            {
                "verse": "Nec vero parvi formamque genusque putaris:"
            },
            {
                "verse": "Nam neque sunt animi, neque mores omnibus iidem,"
            },
            {
                "verse": "Et variae diversa canum dant semina gentes."
            },
            {
                "verse": "Nam rabidas si forte feras te cura tenebit"
            },
            {
                "verse": "Venari et variis caput obiectare periclis,"
            },
            {
                "verse": "Spartana de stirpe tibi, de stirpe Molossa"
            },
            {
                "verse": "Quaere canes: Libycos illis acresque Britannos"
            },
            {
                "verse": "Pannoniosque truces et amantes proelia Celtas"
            },
            {
                "verse": "Adde, nec Hircanos, nec Seras sperne feroces."
            },
            {
                "verse": "Si vero parvos lepores capreasque fugaces"
            },
            {
                "verse": "Malueris, timidosque sequi per devia cervos,"
            },
            {
                "verse": "Delige Paeonios agiles volucresque Sicambros."
            },
            {
                "verse": "Quod tibi si latebras abstrusaque lustra ferarum"
            },
            {
                "verse": "Rimari certa catulorum indagine cordi est,"
            },
            {
                "verse": "Hunc usum implebit Perses et Saxogelonus."
            },
            {
                "verse": "At genere ex omni praesertim delige quae nec"
            },
            {
                "verse": "Corpore sit gracili, nec densis aspera villis;"
            },
            {
                "verse": "Sed sublime caput, vivacia lumina et amplam"
            },
            {
                "verse": "Ostentet frontem atque ingentes oris hiatus;"
            },
            {
                "verse": "Cui rectae surgant aures, cui pinguia terga"
            },
            {
                "verse": "Dividat in caudam descendens spina reflexam:"
            },
            {
                "verse": "Sint armi lati, sint aeque pectora lata,"
            },
            {
                "verse": "Lata alvus, quae sic costis adiungitur imis,"
            },
            {
                "verse": "Ut tamen in spatium sensim se colligat arctum;"
            },
            {
                "verse": "Ut cava diductis succedant ilia costis,"
            },
            {
                "verse": "Excipiant siccis quas fortia crura lacertis;"
            },
            {
                "verse": "Ima pedum parva signent vestigia planta."
            },
            {
                "verse": "Huic similem coniunge marem, quum vere tepenti"
            },
            {
                "verse": "Tangit amor genus omne avium, genus omne ferarum."
            },
            {
                "verse": "Bis quinos tamen ante dies accensus uterque"
            },
            {
                "verse": "In venerem, venere abstineant: sic plena libido"
            },
            {
                "verse": "Acrius exstimulat viresque ad semina praebet."
            },
            {
                "verse": "Hinc maior soboles atque inde valentior exit."
            },
            {
                "verse": "Quae simul ac se se numeroso protulit ortu,"
            },
            {
                "verse": "Selige de multis quos iam praestare videbis"
            },
            {
                "verse": "Pondere, vel stipulae flammis include sonoris"
            },
            {
                "verse": "Ingentem turbam: prolis nam mota periclo"
            },
            {
                "verse": "Egregiam sobolem melioraque pignora mater"
            },
            {
                "verse": "Ocyus eripiet flammis et inertia linquet."
            },
            {
                "verse": "Illi igitur plenis ubi nondum viribus aetas"
            },
            {
                "verse": "Accessit, parvum cursu conscendere collem"
            },
            {
                "verse": "Et molli assuescant se se demittere clivo."
            },
            {
                "verse": "Hinc tenerum leporem, vel crura infirma trahentem"
            },
            {
                "verse": "Sectari capream et facilem percurrere campum"
            },
            {
                "verse": "Incipiat, verbisque viri parere vocantis."
            },
            {
                "verse": "Nulla mora est, ipsis crescant cum viribus anni."
            },
            {
                "verse": "Iam potes hos tuto densis committere silvis,"
            },
            {
                "verse": "Perque altos montes, per lustra agitare ferarum,"
            },
            {
                "verse": "Nec minus aut apro, aut fulvo obiectare leoni;"
            },
            {
                "verse": "Si modo vel capreas, vel dedignabere cervos."
            },
            {
                "verse": "Immodicis tum parce cibis, tum cursibus illos"
            },
            {
                "verse": "Exerce assiduis, ac mox ad tecta reverti,"
            },
            {
                "verse": "Vincla pati discant: ita demum libera colla,"
            },
            {
                "verse": "Quum res ipsa ususque vocat, maiore feruntur"
            },
            {
                "verse": "Impete, nec cursum remoratur pigra sagina."
            },
            {
                "verse": "Hactenus in silvis catulos eduximus altis;"
            },
            {
                "verse": "Nunc quae morbosis sit cura adhibenda, docebo."
            },
            {
                "verse": "Insomnes quum forte canes occulta fatigat"
            },
            {
                "verse": "Vimque adimit febris, putrem tunc ore cruorem"
            },
            {
                "verse": "Ferro emitte levi; dein bacchica dona rosarum"
            },
            {
                "verse": "Misce oleo et rapidis simul omnia concoque flammis,"
            },
            {
                "verse": "Terque die inserto demitte in guttura cornu."
            },
            {
                "verse": "Si vero nimio venandi langueat aestu,"
            },
            {
                "verse": "Butyro lapathi succos siculique Lyaei"
            },
            {
                "verse": "Pocula, contusumque piper simul omnia miscens"
            },
            {
                "verse": "Prosubige: ut certi simul ac commixta liquoris"
            },
            {
                "verse": "Praetulerint speciem, cupido canis hauriat ore."
            },
            {
                "verse": "Immodicam sed forte sitim dum sublevat atro"
            },
            {
                "verse": "Fonte canis, lymphae mala si successit hirudo,"
            },
            {
                "verse": "Cimiceo suffire canem nidore licebit,"
            },
            {
                "verse": "Aut oleo ptisanam et spumanti melle subactam"
            },
            {
                "verse": "Incoquere, offensoque cani praebere vorandam."
            },
            {
                "verse": "Aut quum taetra lues (clavos dixere) palatum"
            },
            {
                "verse": "Afficiet misere, silvestria sesama, nec non"
            },
            {
                "verse": "Bacchi acidos latices et chartam sume perustam"
            },
            {
                "verse": "Atque ammoniaci frustum: dein singula in unum"
            },
            {
                "verse": "Confundens, taetrae caussam superilline pestis."
            },
            {
                "verse": "Tum vero ardentes oculos inimica perurit"
            },
            {
                "verse": "Quum tabes crebraeque fluunt a lumine guttae,"
            },
            {
                "verse": "Iam frondes sacrae myrti, silvestris et uvae"
            },
            {
                "verse": "Arentesque rosas diluto concoque Baccho,"
            },
            {
                "verse": "Hisque affecta levi citus ablue lumina dextra;"
            },
            {
                "verse": "Inde oleum atque ovi niveos immitte liquores."
            },
            {
                "verse": "Quod si nativo stimulatur coxa dolore,"
            },
            {
                "verse": "Lemiulum lapidem (meditem nomine dicunt)"
            },
            {
                "verse": "Urina semel atque iterum demerge recenti:"
            },
            {
                "verse": "Cui Bacchi dulces acidosque adiunge liquores,"
            },
            {
                "verse": "Quaque latet pestis, sumta circumline penna."
            },
            {
                "verse": "Ast ubi rupta novo manabit sanguine vena,"
            },
            {
                "verse": "Tum murem geminum ac telam pendentis Arachnes"
            },
            {
                "verse": "Ure foco, cineremque undanti impone cruori;"
            },
            {
                "verse": "Proderit et ferro candenti tangere vulnus."
            },
            {
                "verse": "Obstructo vero lotii quum forte meatu"
            },
            {
                "verse": "Vexari aspicies catulum, cerealia dona"
            },
            {
                "verse": "Obiice lacte prius simae perfusa capellae."
            },
            {
                "verse": "At contra venis si quando sanguis apertis,"
            },
            {
                "verse": "Pro facili urina, terram madefecerit atram,"
            },
            {
                "verse": "Conveniet lente ferventi lactis aheno"
            },
            {
                "verse": "Mollire et tenues coriandri immittere succos,"
            },
            {
                "verse": "Infractumque piper laticemque undantis olivi,"
            },
            {
                "verse": "Insertoque cani paullatim infundere cornu."
            },
            {
                "verse": "Quid? taceam nimio quum decidit ungula cursu?"
            },
            {
                "verse": "Frangere namque iuvat pallentis grana cumini"
            },
            {
                "verse": "Dentibus, admotaque pedem lenire saliva:"
            },
            {
                "verse": "Incipientque novi subcrescere protinus ungues."
            },
            {
                "verse": "Fit quoque ut immundo catulus iuguletur ab oestro:"
            },
            {
                "verse": "At tu silvestrem crepitantibus urere rutam"
            },
            {
                "verse": "Ignibus et fumo pariter mulcere salubri"
            },
            {
                "verse": "Disce, dehinc acri perfundere vulnus aceto."
            },
            {
                "verse": "Quin aures etiam muscarum turba molesta"
            },
            {
                "verse": "Impetit usque adeo, mutilatum appareat alte"
            },
            {
                "verse": "Ut caput, ipse autem venienti occurre periclo,"
            },
            {
                "verse": "Et prius has nucibus viridique putamine tinge."
            },
            {
                "verse": "Quid quum dura canes inter se proelia miscent,"
            },
            {
                "verse": "Alter ut alterius percussus dente laboret?"
            },
            {
                "verse": "Tunc etenim cervi flammae subiecta voraci"
            },
            {
                "verse": "Ossa teres, oleo subigens frondentis olivae"
            },
            {
                "verse": "Unguinis in morem, ac vulnus letale perungens;"
            },
            {
                "verse": "Quamquam etiam possis ramenta inducere ferri."
            },
            {
                "verse": "Namque venenifero serpentis saucius ictu,"
            },
            {
                "verse": "Quo valeat, scit sponte sua reperire salubre"
            },
            {
                "verse": "Gramen, et ipse sibi nullo auxiliante mederi."
            },
            {
                "verse": "Senserit at rabidos ubi morsus, protinus ipse"
            },
            {
                "verse": "Idaeam rutae foliis acrique Lyaeo"
            },
            {
                "verse": "Iunge picem, laeseaque adhibe haec medicamina parti."
            },
            {
                "verse": "At mala quum scabies miseros depascitur artus"
            },
            {
                "verse": "Latrantum et foede miserabile corpus adurit,"
            },
            {
                "verse": "Cerussam abdomenque bovis resinamque tenacem"
            },
            {
                "verse": "Butyrumque recens viridantibus incoque sensim"
            },
            {
                "verse": "Lentisci foliis, infectaque membra perunge."
            },
            {
                "verse": "Sed tunc praecipue sollerti mente cavendum est,"
            },
            {
                "verse": "Quum rabie accensus nunc hos, nunc impetit illos,"
            },
            {
                "verse": "Ipsi infensus hero, datque insanabile vulnus."
            },
            {
                "verse": "Ergo illum primo valida compesce catena;"
            },
            {
                "verse": "Inde rosae agrestis radicem pondere saxi"
            },
            {
                "verse": "Contusam vivi fontis consperge liquore,"
            },
            {
                "verse": "Ut potus speciem lino colata nigranti"
            },
            {
                "verse": "Praeferat: hac sumta, revocari ad pristina tradunt"
            },
            {
                "verse": "Sensa canem; ac posita rabie mitescere rursum."
            },
            {
                "verse": "Sunt qui silvestres ficus adipemque vetustum"
            },
            {
                "verse": "Contundant; hederas alii ferventibus undis"
            },
            {
                "verse": "Emollire iubent, donec pars una supersit"
            },
            {
                "verse": "E tribus, atque ipsis foliis tepidoque liquore"
            },
            {
                "verse": "Pascere quadrupedem, Aurora surgente, furentem."
            },
            {
                "verse": "Nil tandem usque adeo prodest ac prima sub ipsum"
            },
            {
                "verse": "Principium morbi rescindere semina ferro."
            },
            {
                "verse": "Nam qua parte imo coniungi lingua palato"
            },
            {
                "verse": "Cernitur et fauces nativo concolor auro"
            },
            {
                "verse": "Occupat, in rabiemque feros agit usque Molossos"
            },
            {
                "verse": "Vulnificus vermis, suffunditque ora veneno."
            },
            {
                "verse": "Quem si quis potuit ferro resecare, potentem"
            },
            {
                "verse": "Is tanti abstulerit caussam stimulumque furoris."
            },
            {
                "verse": "Quae superant, olim: nunc praedam ad tecta iacentem"
            },
            {
                "verse": "Ferre monet praesens fugientis temporis hora:"
            },
            {
                "verse": "Quandoquidem calamos posuit Coridallus acutos,"
            },
            {
                "verse": "Et iam sublustres invectat Luna tenebras\"."
            }
        ]
    ]
}