{
    "author": "Guarino Veronese",
    "title": "carmina differentialia",
    "url": "http://www.poetiditalia.it/texts/GUARINO|diff|001",
    "text": [
        [
            {
                "verse": "Dicitur esse nepos de nepa luxuriosus,"
            },
            {
                "verse": "Ast natum nati dic post natum esse nepotem."
            },
            {
                "verse": "Durities carnis callus, callis est uia stricta."
            },
            {
                "verse": "Est montis collis, caulem dic esse uirentem,"
            },
            {
                "verse": "Caula gregem claudit, capitis sub pondere collum est;"
            },
            {
                "verse": "Esse colum dices qua femina fila reducit."
            },
            {
                "verse": "Philosophi radius, radios dic esse rotarum;"
            },
            {
                "verse": "Textoris radius, radii de sole nitescunt."
            },
            {
                "verse": "Liber bri codex, et durus in arbore cortex;"
            },
            {
                "verse": "Liber eri Bacchus, nulloque ligamine natus."
            },
            {
                "verse": "Factus de seruo liber libertus habetur;"
            },
            {
                "verse": "Libertinus erit liberto a patre creatus;"
            },
            {
                "verse": "Hic etiam libertus erit."
            },
            {
                "verse": "Obsto cum consto doctrina supinat in atum;"
            },
            {
                "verse": "Cetera dant in itum, praesto formabit utrumque."
            },
            {
                "verse": "Haec geminant: tundo, cado, pendo, cum pedo, caedo,"
            },
            {
                "verse": "Et tendo."
            },
            {
                "verse": "Moribus et uerbis lepor est, lepus est quoque siluis."
            },
            {
                "verse": "Annis coniugio, sexu uirtute uir esto."
            },
            {
                "verse": "Coniugis affines, patris [agnati] matrisque cognati."
            },
            {
                "verse": "Est patris haec amita, soror est matertera matris."
            },
            {
                "verse": "Est patris patruus, sed auunculus est genitricis."
            },
            {
                "verse": "Quos soror et fratres generant dices amitinos;"
            },
            {
                "verse": "A patruis uero patrueles scito creatos;"
            },
            {
                "verse": "Ast consobrinos geminae genuere sorores."
            },
            {
                "verse": "Ille sororius est cuicumque soror mea nubit."
            },
            {
                "verse": "Ipse uiri frater leuir est, mulier quoque fratris"
            },
            {
                "verse": "Fratria, glos fratris uxor, soror atque mariti."
            },
            {
                "verse": "Hic cancer cri crescit aquis, caelesteque signum"
            },
            {
                "verse": "Cancer, et hic cancri morbum potes ipse uocare."
            },
            {
                "verse": "Pro telis arcus, fornixque uocabitur arcus;"
            },
            {
                "verse": "Circulus est arcus, Irisque suum tenet arcum."
            },
            {
                "verse": "Ductor asellorum sit agaso, suumque subulcus,"
            },
            {
                "verse": "Mulio dux mulis, ouium opilio tibi pastor;"
            },
            {
                "verse": "Aepolus est capris, dictus bobusque bubulcus."
            },
            {
                "verse": "Est cito curriculo, sit curriculum tibi tempus,"
            },
            {
                "verse": "Est spatium lus uel lum paruum, sed dicito currum,"
            },
            {
                "verse": "Ac etiam cursum."
            },
            {
                "verse": "Hospes qui recipit, hospesque receptus habetur."
            },
            {
                "verse": "Est quoque qui nutrit et qui nutritur alumnus."
            },
            {
                "verse": "Qui uehit et uehitur uector solet esse uocatus."
            },
            {
                "verse": "Sex casus dices, fortunaque casus habetur,"
            },
            {
                "verse": "Euentusque malus, casum dic esse cadenti."
            },
            {
                "verse": "Obliquis spectans oculis tibi strabo uocatur;"
            },
            {
                "verse": "Orbe carent orbi, natis et patribus orbi."
            },
            {
                "verse": "Lucis egens caecus, frustra gestabit ocellos,"
            },
            {
                "verse": "Vnum luscus habet, hebeti uel lumine cernit."
            },
            {
                "verse": "Lar domus est tibi, sed deus ipse domesticus est Lar,"
            },
            {
                "verse": "Lar focus atque ignis necnon penetralia sacra."
            },
            {
                "verse": "Stips stipis haec nummus, stipitis stipes arbore truncus."
            },
            {
                "verse": "Hic ant haec stirps radix, haec stirps clara propago."
            },
            {
                "verse": "Prunus habet prunum, prunam sed flamma perurit."
            },
            {
                "verse": "Pars anni breuior bruma, tegit arua pruina."
            },
            {
                "verse": "Cardinis in porta, cardo cardonis in agro"
            },
            {
                "verse": "Fundus ager, sed funda iacit pars infima fundum."
            },
            {
                "verse": "Talus, taxillus ludus, pars in pede talus."
            },
            {
                "verse": "Palma manus, arbor palma, uictoria palma."
            },
            {
                "verse": "Pecten agit telas, lanam, simul atque capillos;"
            },
            {
                "verse": "Pubes inferior, piscis, atque ordo choreae;"
            },
            {
                "verse": "Est pecten citharae."
            },
            {
                "verse": "Hesperus in sero dicatur, mane uocetur"
            },
            {
                "verse": "Lucifer, ac Venus est semper noctesque diesque."
            },
            {
                "verse": "Esse toros dices palearia corpore pulpas;"
            },
            {
                "verse": "Et sedes torus est, pro lecto saepe uocatur."
            },
            {
                "verse": "Aspires horam partem appellando diei;"
            },
            {
                "verse": "Si non aspires limbum dabit et regionem."
            },
            {
                "verse": "Prora prior pars est, puppis ultima, ima carina."
            },
            {
                "verse": "Dic latus esse ratem et ligna natantia iuncta."
            },
            {
                "verse": "Naues collectas plures tu dicito classem."
            },
            {
                "verse": "Dic uulnus plagam, regio plaga, uel plaga rete:"
            },
            {
                "verse": "Produces primum, debes breuiare secundum."
            },
            {
                "verse": "Aures dic hominum, dic auriculas reliquorum;"
            },
            {
                "verse": "Vngula de brutis, de cunctis dicitur unguis."
            },
            {
                "verse": "Auxilium designat opis, ops terra uocatur;"
            },
            {
                "verse": "Diuitias opibus simul auxiliumque notato."
            },
            {
                "verse": "Lens, lendis capiti; lens, lentis conuenit ori;"
            },
            {
                "verse": "Lentigo in facie nota sit rubicunda uocata."
            },
            {
                "verse": "Vita fouet corpus, constringit uitta capillos;"
            },
            {
                "verse": "Viuo facit primum, deriuat uincio uittam."
            },
            {
                "verse": "Est acies oculi, sic acumen tibi cultri;"
            },
            {
                "verse": "Et bello structas acies potes ipse uocare."
            },
            {
                "verse": "Vltio uindicta sit, et praetoria uirga."
            },
            {
                "verse": "Fex est filorum, ceps ferri, pexque pilorum."
            },
            {
                "verse": "Faex est de reliquis, olei dicetur amurca."
            },
            {
                "verse": "Continue semper sit, continuo tibi statim."
            },
            {
                "verse": "Imbribus est torrens, lignum est et torris adustum."
            },
            {
                "verse": "Corporis est membrum manus, est et turma, potestas."
            },
            {
                "verse": "Glis animal, glis terra tenax, glis lappa uocatur."
            },
            {
                "verse": "Prima tenet gliris, tis altera, tertia glissis."
            },
            {
                "verse": "Sors notat euentum, signat quoque sors capitale;"
            },
            {
                "verse": "Sors est fortuna, sortes responsa deorum."
            },
            {
                "verse": "Grana molo molis, in sacris mola multa farina;"
            },
            {
                "verse": "Est magnitudo moles, tibi sit moles quoque pondus."
            },
            {
                "verse": "Falx metit, ast ardet fax, sed faux utraque mandit;"
            },
            {
                "verse": "Fas Neutri generis significat licitum."
            },
            {
                "verse": "Dic Thetis et Thetidis sic mater habetur Achillis;"
            },
            {
                "verse": "Oceani coniunx Tethys sic Tethyos addis."
            },
            {
                "verse": "Ales hirundo canit, nat hirudo, mouetur harundo."
            },
            {
                "verse": "Tigris gris fluuius, tigris sed belua gris dis."
            },
            {
                "verse": "Populus haec arbor, populus hic unio gentis."
            },
            {
                "verse": "Alter partitur, alium notat atque secundum."
            },
            {
                "verse": "Lacteo lac sugo, lacto lac praebeo nato."
            },
            {
                "verse": "Cupressi fructus, conus est in casside crista;"
            },
            {
                "verse": "Cassis idis galea, stant captae in casse ferinae."
            },
            {
                "verse": "Clauis claustra aperit, infligit uulnera claua;"
            },
            {
                "verse": "Clauus constringit tabulas nauemque gubernat."
            },
            {
                "verse": "Penna uolat, poena punit, pina est tibi rete;"
            },
            {
                "verse": "Pinnam et pinnaculum muri dic esse cacumen."
            },
            {
                "verse": "Religio tibi sit metus et ueneratio diuum."
            },
            {
                "verse": "Sunt fastidia taedia, sunt fastigia celsa."
            },
            {
                "verse": "Est hominis tergum, sed habebit belua tergus;"
            },
            {
                "verse": "Primum dat tergi, sed tergoris esto secundi;"
            },
            {
                "verse": "Interdum uacuas dicemus tergora pelles."
            },
            {
                "verse": "Sinciput anterior capitis pars dicitur esse;"
            },
            {
                "verse": "Occiput ast partem capitis dic posteriorem."
            },
            {
                "verse": "Dico ministerium famuli, mysteria sacra."
            },
            {
                "verse": "Exemplar liber est, exemplum trahis ab illo."
            },
            {
                "verse": "Quinque annos lustrum dic, atque cubile ferarum,"
            },
            {
                "verse": "Circuitusque simul, purgatio sit quoque lustrum;"
            },
            {
                "verse": "Clarificat, purgat, circumspicit, omnia lustrat."
            },
            {
                "verse": "Igni ius coquitur, ius rectum, iusque potestas;"
            },
            {
                "verse": "Est neutri generis, iuris habet in genitiuo."
            },
            {
                "verse": "Cor urunt curae, sed curam dicis amorem."
            },
            {
                "verse": "Illatum uulnus, innatum dicitur ulcus."
            },
            {
                "verse": "Pars capitis tempus, spatium dic esse dierum,"
            },
            {
                "verse": "Commoditas, aer dicitur, et emptio rerum."
            },
            {
                "verse": "Haec sutoris acus sit, quartae femineumque;"
            },
            {
                "verse": "Hoc acus ac aceris ternae et purgatio grani."
            },
            {
                "verse": "Lima terit ferrum, sed limus sit tibi caenum;"
            },
            {
                "verse": "Obliquis limus, sed continet ostia limen;"
            },
            {
                "verse": "Terminus est limes, dicetur semita limes."
            },
            {
                "verse": "Iudicium dices examen perspicientis;"
            },
            {
                "verse": "Est examen apum collectio, lingua bilancis."
            },
            {
                "verse": "Occido exanimo, iudex examinat aequus."
            },
            {
                "verse": "Aures dic patulas, oculos appello patentes."
            },
            {
                "verse": "Sunt hastae teretes, et poma rotunda uocamus."
            },
            {
                "verse": "Assiduus diues, simul atque attentus habetur;"
            },
            {
                "verse": "Primo as atque dat, assideo caput esto secundo."
            },
            {
                "verse": "Prospicit a longe specula, hoc speculum tibi lucet."
            },
            {
                "verse": "Iustitia est uirtus, iustitium ius tacet urbis."
            },
            {
                "verse": "Bis duo sunt: odi, noui, coepi, meminique,"
            },
            {
                "verse": "Quae retinent sensum praesentis praeteritique."
            },
            {
                "verse": "Stans aqua sit stagnum, sed stannum dico metallum."
            },
            {
                "verse": "N, g describis primum, n duplicique secundum."
            },
            {
                "verse": "Esse tamen stagnum uere tu dicis utrumque."
            },
            {
                "verse": "Quae flagrant ardent, quod fragrat mittit odorem."
            },
            {
                "verse": "Turbam scito chorum, sed uentat in aere Corus."
            },
            {
                "verse": "Moriger est ille quem dicimus obsequiosum;"
            },
            {
                "verse": "Quique bonos mores agit is moratus habetur"
            },
            {
                "verse": "Est homo difficilis, querolus morosus habendus."
            },
            {
                "verse": "Immemor oblitus tibi, foedus et oblitus esto;"
            },
            {
                "verse": "Obliuiscor habet primum, ast oblino secundum"
            },
            {
                "verse": "[Hunc decorant homines quem uestimenta decorant.]"
            },
            {
                "verse": "Est breuis argutus, est callidus atque sonorus."
            },
            {
                "verse": "Pigrum flexibilem otiosum lentus tibi monstrat,"
            },
            {
                "verse": "Et si componas plenum signare uidebis."
            },
            {
                "verse": "Fert tria discrimen: distantia, glabra, periclum."
            },
            {
                "verse": "Inuidus ipse dolet, gaudet inuidiosus habendo."
            },
            {
                "verse": "Collegam facit officium, comitem uia iungit;"
            },
            {
                "verse": "Ipse labor socium tenet, et dabit esca sodalem;"
            },
            {
                "verse": "Ast amor aequalem pariter tempusque notabunt."
            },
            {
                "verse": "Sunt et in os et in or quaedam facientia rectos:"
            },
            {
                "verse": "Est labor atque lepos, odor, ac honor, additur arbos."
            },
            {
                "verse": "Ista suis et in er et in is sunt nomina rectis:"
            },
            {
                "verse": "Vomer cum puluer, sic ciner atque cucumer."
            },
            {
                "verse": "Qui necat occidit, moriens ast occidit ipse;"
            },
            {
                "verse": "Primum caedo facit, cado uult formare secundum."
            },
            {
                "verse": "Exspecto opperior, operit secreta tegendo;"
            },
            {
                "verse": "Primum p duplicat, simplex describe secundo."
            },
            {
                "verse": "Stemma est nobilitas, stigma est punctura uocanda."
            },
            {
                "verse": "Schema habitum dices, atque in sermone figuram."
            },
            {
                "verse": "Fert gerit ostentat patitur dat dicit habetque;"
            },
            {
                "verse": "Fert cupit et turbat ducit confringit in armis."
            },
            {
                "verse": "Est ager hoc aruum, granum eruum, sulcus et uruum."
            },
            {
                "verse": "Cogitat ipse putans, reperit qui excogitat ullum."
            },
            {
                "verse": "Admittit cum d, recipit sine d quoque perdit;"
            },
            {
                "verse": "Peccat et admittit."
            },
            {
                "verse": "Orat qui rogat, exorat qui uendicat ullum."
            },
            {
                "verse": "Dic, duc, fac, et fer cognosces apocopata,"
            },
            {
                "verse": "Pro dice, duce, pro face, pro quoque fere."
            },
            {
                "verse": "Aestus sit solis feruor motusque marinus."
            },
            {
                "verse": "Condit qui celat, facit, et dis consecrat ipsis."
            },
            {
                "verse": "Lignum serra secat, sera continet ostia clausa;"
            },
            {
                "verse": "R geminans primo, simplex describe secundo."
            },
            {
                "verse": "Constat compositum est, manifestum dicito saepe,"
            },
            {
                "verse": "Constat et erigitur, et constat stare putatur,"
            },
            {
                "verse": "Constat et est emptum."
            },
            {
                "verse": "Quod differre facit praenomen dicimus esse;"
            },
            {
                "verse": "Ast nomen proprium positum sibi uendicat omnis;"
            },
            {
                "verse": "Cognomen uero genus et cognatio ponit;"
            },
            {
                "verse": "Quod dabit euentus agnomen iure uocabis;"
            },
            {
                "verse": "Vt Gnaeus, Paulus, et Scipio, Creticus extat."
            },
            {
                "verse": "Cogit qui constringit, cogit qui ubera mulget,"
            },
            {
                "verse": "Et cogit subigit sic colligit et simul urget."
            },
            {
                "verse": "Pometum pomos, pomaria poma reseruant."
            },
            {
                "verse": "Moenia postquam locos positos pomeria dices."
            },
            {
                "verse": "Malus mala creat, sed gestat carbasa malus;"
            },
            {
                "verse": "Feminei primum, uerum maris esto secundum."
            },
            {
                "verse": "Semen ager recipit, sed terra extollitur agger;"
            },
            {
                "verse": "Abbreuies primo, g duplex dono secundo."
            },
            {
                "verse": "Mentitur fallens, mendacia dicit oberrans."
            },
            {
                "verse": "Hic uehementer amat, diligit iste minus."
            },
            {
                "verse": "Dic Gallos gentem, gallinas gallus habebit."
            },
            {
                "verse": "Atque sacerdotem Cybelis tu dicito Gallum."
            },
            {
                "verse": "Carmina qui scribit canit, et qui fata prophetat;"
            },
            {
                "verse": "Quique canit cantat, laudans canit acta uirorum."
            },
            {
                "verse": "Arceo cum moueo, cum cogo arcere uocabo."
            },
            {
                "verse": "Prothesis apponit caput, aphaeresisque recidit,"
            },
            {
                "verse": "Syncope de medio tollitque, epenthesis auget,"
            },
            {
                "verse": "Aufert apocope finem, quem dat paragoge."
            },
            {
                "verse": "Legat qui mittit, ligat qui uincula nectit:"
            },
            {
                "verse": "Le primum longat, li curtum pone secundo."
            },
            {
                "verse": "Ille tibi similis quisquis facie aequiparatur;"
            },
            {
                "verse": "Ille tui similis qui moribus aequiparatur."
            },
            {
                "verse": "Qui fugat expellit, fugit qui discrimina uitat."
            },
            {
                "verse": "Pulso sonans, pulso feriens, propulso repellens."
            },
            {
                "verse": "Truncus erit solus, uitis sit uinea plures;"
            },
            {
                "verse": "Ast instrumentum dicetur uinea belli."
            },
            {
                "verse": "Signat ago recito, facio, refero, quoque duco."
            },
            {
                "verse": "Qui plangit plorat, plangit qui percutit ora."
            },
            {
                "verse": "Dicitur alga maris, sed dicitur ulua paludis."
            },
            {
                "verse": "Dic animam uitam, uentum est, atque halitus oris."
            },
            {
                "verse": "Est animus atque ira simul."
            },
            {
                "verse": "Qui seruat parcit, ueniam dans is quoque parcit."
            },
            {
                "verse": "Est uia quam uadis ratio, uia dicis et usum."
            },
            {
                "verse": "Verro traho, uerro uerto, uerro quoque mundo."
            },
            {
                "verse": "Halat qui spirat, alit hic qui praebeat escam:"
            },
            {
                "verse": "Primum longato, debes breuiare secundum."
            },
            {
                "verse": "Frons frontis capitis, frons frondis arboris esse;"
            },
            {
                "verse": "Est aqua fons maris, at cetera femina dices."
            },
            {
                "verse": "Maiorem incuso, paruos accuso paresque."
            },
            {
                "verse": "Intendit cessat seruit uacat et super instat,"
            },
            {
                "verse": "Et licet atque caret et uacuare potest."
            },
            {
                "verse": "Dices discrimen, atque experimenta periclum;"
            },
            {
                "verse": "Primum dat pereo, perio uel pyra secundum."
            },
            {
                "verse": "Eminus ad longe, sed comminus ad prope spectat:"
            },
            {
                "verse": "Eminus est primo, sed comminus esto secundo."
            },
            {
                "verse": "Dic austrum esse notum, nothus est ex paelice natus:"
            },
            {
                "verse": "H fugit primum, tamen aspirato secundum."
            },
            {
                "verse": "Nobilis antiquus, uetus est et carus habetur."
            },
            {
                "verse": "Saltem sit minus, si saltas dicito saltim."
            },
            {
                "verse": "Caecus et alatus nudus puer et pharetratus:"
            },
            {
                "verse": "Istis quinque modis dominus monstratur amoris."
            },
            {
                "verse": "Amouet elongat, coniungit qui admouet ullum:"
            },
            {
                "verse": "D careat primum, sed d describe secundum."
            },
            {
                "verse": "Ala uolat turma est equitum, uolucrisque sit ales:"
            },
            {
                "verse": "Feminei generis primum, commune secundum."
            },
            {
                "verse": "Styx, Acheron, Lethe, Cocytus cum Phlegethonte:"
            },
            {
                "verse": "Odit, tristatur, dediscit, luget, et ardet."
            },
            {
                "verse": "Pars populi classis, ratium collectio turma."
            },
            {
                "verse": "Ambitus clausus est, ambitus optat honores:"
            },
            {
                "verse": "Mobile sit primum, sed fixum dico secundum."
            },
            {
                "verse": "Qui sacra fert libat, litat qui numina placat."
            },
            {
                "verse": "Fertilis et laetus, pinguis sic dicito plenum,"
            },
            {
                "verse": "Atque alacer."
            },
            {
                "verse": "Est laetus gaudens, sed mortem dicito letum:"
            },
            {
                "verse": "Diphthongum primo, sed e simplex scribe secundo."
            },
            {
                "verse": "Qui locat hic ponit, locat et quicumque maritat,"
            },
            {
                "verse": "Atque parat pretiis etiam facienda locamus."
            },
            {
                "verse": "Annuit atque nuit si labro aut nare notat quid;"
            },
            {
                "verse": "Ast nutat capite tremulo, sed nictat ocello."
            },
            {
                "verse": "Dic famulum puerum, puer aetatem tibi signat,"
            },
            {
                "verse": "Atque marem puerum dicemus saepe notare."
            },
            {
                "verse": "Dat causam propter, sed iusta dicito saepe."
            },
            {
                "verse": "Est ardens scintilla, carensque calore fauilla."
            },
            {
                "verse": "Consequor acquiro, simul exsequor exprimoque."
            },
            {
                "verse": "Esse procul longe dices, procul est prope saepe."
            },
            {
                "verse": "Qui laxat largat, lassat qui membra fatigat:"
            },
            {
                "verse": "X primum quaerit, ss duplex scribe secundo."
            },
            {
                "verse": "Grata petit poscit, sed debita flagitat ardens."
            },
            {
                "verse": "Impetus, atque dies, nox dant e uel u tibi sexto."
            },
            {
                "verse": "Est pyra congeries lignorum, exustaque busta;"
            },
            {
                "verse": "Ardentesque rogos subiecto dicimus igne."
            },
            {
                "verse": "Vas uadis spondet, uadum est fluuii breuis unda."
            },
            {
                "verse": "Vas uasis retinet."
            },
            {
                "verse": "Vindex dicetur uentura pericula pellens;"
            },
            {
                "verse": "Praeteritumque malum qui punit dicitur ultor."
            },
            {
                "verse": "Haurit dic uacuat, sorbet, bibit, aspicit, audit,"
            },
            {
                "verse": "Atque ferit."
            },
            {
                "verse": "Vadit qui pergit, uadatur danda promittit."
            },
            {
                "verse": "Civibus est ciuitas, sed moenia dicimus urbem."
            },
            {
                "verse": "Dicis aquam laticem uenis uel fonte latentem;"
            },
            {
                "verse": "Estque latex uinum, lateat quia uase uel uua."
            },
            {
                "verse": "Fraus dolus est, etiam fraudem dic esse periclum."
            },
            {
                "verse": "Consultus petitur, petit hic consultor habendus;"
            },
            {
                "verse": "Quod uero petitur consultum est iure uocandum."
            },
            {
                "verse": "Est factum facinus, facinus scelus esse memento."
            },
            {
                "verse": "Feta notat plenam dicta, estque puerpera feta."
            },
            {
                "verse": "Insidias furtum stuprum dic atque rapinam."
            },
            {
                "verse": "Est hara porcorum, uenerabilis ara deorum:"
            },
            {
                "verse": "Prima breuis petit h, longa est sine h secunda."
            },
            {
                "verse": "[Saepius is finit pluralem tertia quartum;"
            },
            {
                "verse": "Cum tenet is rectus similem formando secundum,"
            },
            {
                "verse": "Pluralesque uel er, n, s coniungitur r, s:"
            },
            {
                "verse": "Nauis, tris, imbris, pontis, sic dicito partis."
            },
            {
                "verse": "Rarius is reliqua plus, pluris; lis quoque litis.]"
            }
        ]
    ]
}