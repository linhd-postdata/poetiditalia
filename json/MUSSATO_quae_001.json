{
    "author": "Albertino Mussato",
    "title": "quaestio",
    "url": "http://www.poetiditalia.it/texts/MUSSATO|quae|001",
    "text": [
        [
            {
                "verse": "quaestio disputata inter Lovatum et Mussatum,utrum optabilius sit habere filios an carere, Iambonus Andreae de Favafuschis arbiter"
            }
        ],
        [
            {
                "verse": "Lovatus"
            },
            {
                "verse": "O cui rite datum lenti cognomen Aselli"
            },
            {
                "verse": "Non fuit, astutam portanti pectore vulpem,"
            },
            {
                "verse": "Cum nitor ingenii, cum sancti fulgor honesti,"
            },
            {
                "verse": "Cum mihi iunctus amor tibi sit velut organa recti"
            },
            {
                "verse": "Iudicii clausum reserare potentia verum;"
            },
            {
                "verse": "Et duo sint, alter natis caret, alter abundat;"
            },
            {
                "verse": "Dic uter in lucem meliori venerit astro."
            },
            {
                "verse": "Nam licet una meam teneat sententia mentem,"
            },
            {
                "verse": "Forsan et hic fallor, non est res digna negari"
            },
            {
                "verse": "Quam te posco tuus: censuram dirige nostram."
            },
            {
                "verse": "Sic fortunatum videant te saecula patrem"
            },
            {
                "verse": "Pronaque felici faveat Rhamnusia cursu"
            },
            {
                "verse": "Nec coeptum dediscat iter sed vota secundet"
            },
            {
                "verse": "Longius et nulla patiaris parte repulsam."
            }
        ],
        [
            {
                "verse": "Mussatus"
            },
            {
                "verse": "O non digna lupo parcae prolatio buccae,"
            },
            {
                "verse": "Sit licet ipsa Lupi quem non formidat Asellus."
            },
            {
                "verse": "Cum magis exploro quid sim, me nescio. Quid ni?"
            },
            {
                "verse": "Quam mihi plus de me credo tibi: si quidem asellum"
            },
            {
                "verse": "Asseris, hoc fateor: simplex tamen assere vulpem."
            },
            {
                "verse": "Sum vulpes, fraudis sed nescia; denique quod vis"
            },
            {
                "verse": "Id volo. Iudicii cur sic dedigner honore?"
            },
            {
                "verse": "Ecce ego praepositam tento praecidere causam:"
            },
            {
                "verse": "Progenies si laeta venit, ditissima res est."
            },
            {
                "verse": "Nam bona si laeta est: huius possessor ab astris"
            },
            {
                "verse": "Diligitur, gaudetque satis felicior illo"
            },
            {
                "verse": "Qui caret: orba nimis nullo subeunte bacillo"
            },
            {
                "verse": "Dextra patris titubans obscuro palpitat aevo."
            },
            {
                "verse": "Haec infixa meae talis sententia menti est."
            }
        ],
        [
            {
                "verse": "Lovatus"
            },
            {
                "verse": "\"Progenies si laeta venit, ditissima res est\""
            },
            {
                "verse": "Nubila non solvit dubii; nam et prole carentem,"
            },
            {
                "verse": "Si sibi laetitiae est, reor hac in parte beatum;"
            },
            {
                "verse": "Omnis enim sors est felix quae grata ferenti est:"
            },
            {
                "verse": "At soboles si moesta venit, durissima res est."
            },
            {
                "verse": "Seu bona seu mala sit, prolis flet dona Lycurgus,"
            },
            {
                "verse": "Nauplius, Evander, Priamus, Nestorque Creonque."
            },
            {
                "verse": "Innumeros taceo; tu de tot milibus unum"
            },
            {
                "verse": "Vestigato patrem quem non stimulaverit ingens"
            },
            {
                "verse": "Aut timor aut fletus pro dulci prolis amore."
            },
            {
                "verse": "Has ego cum nequeam naturae pellere partes,"
            },
            {
                "verse": "Nec mea Callisto fetum labendo figuret"
            },
            {
                "verse": "In melius, tali semper caruisse bacillo"
            },
            {
                "verse": "Parte emerem vitae: tantus dolor urget habentem."
            }
        ],
        [
            {
                "verse": "Mussatus"
            },
            {
                "verse": "Sors bona simpliciter non est quae grata ferenti est;"
            },
            {
                "verse": "Nam mala si cuiquam placet aut bona displicet, error"
            },
            {
                "verse": "Propterea vero non officit: ergo sequetur"
            },
            {
                "verse": "Quod bona quae laeta est et cedet opinio vero."
            },
            {
                "verse": "At quae sit soboles laeta aut non laeta sinamus:"
            },
            {
                "verse": "Sitne optanda magis aut non optanda resultet"
            },
            {
                "verse": "In litem. Mihi quippe magis placet alea fati,"
            },
            {
                "verse": "Dum sperare licet. Spes est mihi gloria semper:"
            },
            {
                "verse": "Et, nisi perpetuum, quid habet natura quod optet?"
            },
            {
                "verse": "Deme peregrinis, quorum tibi mentio facta est,"
            },
            {
                "verse": "Anchisem Augusti generis proavumque patremque"
            },
            {
                "verse": "Francigenaeque domus seriem quam duxit in ortum"
            },
            {
                "verse": "Priamides: et tu, melior patre, iungito patrem"
            },
            {
                "verse": "Quem superas, propriis sic et superabere natis."
            }
        ],
        [
            {
                "verse": "Lovatus"
            },
            {
                "verse": "Iudice me, non res sed opinio sola beatos"
            },
            {
                "verse": "Efficit aut miseros: bona sors non displicet ergo"
            },
            {
                "verse": "Nec placet adversans, et in hoc non incidit error:"
            },
            {
                "verse": "Si tamen est aliquis, malim ignorantia veri"
            },
            {
                "verse": "Sit mihi laetitiae, quam sit res scita dolori."
            },
            {
                "verse": "Cetera praetereo: censes optabile prolem"
            },
            {
                "verse": "Quam liceat sperare bonam nomenque paternum"
            },
            {
                "verse": "Protrahat. Heu quanto spes est minor illa timore!"
            },
            {
                "verse": "Rari quippe boni, sed et hic mens anxia patrum est."
            },
            {
                "verse": "Non demo Anchisem nec quos dat Francia reges,"
            },
            {
                "verse": "Dum bene tot tulerint pro natis tristia penso."
            },
            {
                "verse": "Quod tua posteritas fama conservet inani"
            },
            {
                "verse": "Vilius est media quam si laudere Syene"
            },
            {
                "verse": "Aut hoc quod Veneri donatae a virgine puppae."
            }
        ],
        [
            {
                "verse": "Mussatus"
            },
            {
                "verse": "O male felices quos ignorantia caecos"
            },
            {
                "verse": "Efficit! ignarae quaenam sint gaudia mentis"
            },
            {
                "verse": "Non video, ignorans nec erit me iudice felix."
            },
            {
                "verse": "Ad litem pro prole veni et succumbe timori"
            },
            {
                "verse": "Quod rarum est reperire bonam; ne semina spargat"
            },
            {
                "verse": "Passer, nulla seras? semper metuendane mors est?"
            },
            {
                "verse": "Quod toti morimur Seneca improbat et Cato. Virtus"
            },
            {
                "verse": "Tunc oppressa iacet? virtutem oppone timori."
            },
            {
                "verse": "Iam puto si tibi sit victoria sponsa, palaestram"
            },
            {
                "verse": "Ascendes, utere foro, nitere vigori"
            },
            {
                "verse": "Nec stadio volveris iners; de mille coronam"
            },
            {
                "verse": "Forsitan accipies unus: promissa iacenti"
            },
            {
                "verse": "Non est. Perpetuam solus ne despice famam,"
            },
            {
                "verse": "Servant appositae Sanctis bona nomina puppae."
            }
        ],
        [
            {
                "verse": "Lovatus"
            },
            {
                "verse": "Censuit Euripides ipsius nube sinistri"
            },
            {
                "verse": "Felicem qui prole caret. Plus laedere natos"
            },
            {
                "verse": "Quam prodesse videns rationum mergor ab undis."
            },
            {
                "verse": "Si placet, ambiguae discusso robore causae,"
            },
            {
                "verse": "Qui tuus et meus est animaeque capacior altae"
            },
            {
                "verse": "Hanc satus Andrea decidat carmine litem."
            }
        ],
        [
            {
                "verse": "Mussatus"
            },
            {
                "verse": "Euripides inter reliqua infortunia dixit"
            },
            {
                "verse": "Felices qui prole carent. Sic lumine cassus"
            },
            {
                "verse": "Uno inter caecos rex est et sorte beatus."
            },
            {
                "verse": "Quae pro me faciunt, rationum mergeris undis."
            },
            {
                "verse": "Iudicio Andreadae consentio et approbo legem:"
            },
            {
                "verse": "Euripidis favet illa meae sententia causae."
            }
        ],
        [
            {
                "verse": "Lovatus"
            },
            {
                "verse": "Sit satis alterna sic nos lusisse camena:"
            },
            {
                "verse": "Quae desunt, medius supplebit cetera Iudex."
            }
        ],
        [
            {
                "verse": "Mussatus"
            },
            {
                "verse": "Suffecisse placet: delecti Iudicis ergo"
            },
            {
                "verse": "Pergat ad examen nostrae conclusio causae."
            }
        ],
        [
            {
                "verse": "Iambonus Andreae de Favafuschis"
            },
            {
                "verse": "Quid, Lupe, mystarum et Sileni vector, Aselle,"
            },
            {
                "verse": "Inter vos habitam sobolis de semine litem"
            },
            {
                "verse": "Iudicio mandare Bovis voluistis arandam?"
            },
            {
                "verse": "An quia bos simplex iustisque laboribus aptus"
            },
            {
                "verse": "Dignum opus exercens unco sola sulcat aratro?"
            },
            {
                "verse": "Tu, fera dentipotens, metui, tu mitis amari,"
            },
            {
                "verse": "Muxe, putas secius, sic de Bove fidit uterque."
            },
            {
                "verse": "His tamen utrique ...... suspectus haberi:"
            },
            {
                "verse": "Sed neque quod comes ipse mihi stabulique cibique es"
            },
            {
                "verse": "Et pariter mecum lambens cunabula Christi,"
            },
            {
                "verse": "Quamvis nos aratro rigidus disiungat Apelles;"
            },
            {
                "verse": "Nec quia terrificus grandi tonat ore Lycaon,"
            },
            {
                "verse": "Flectet amor terrorve Bovem de tramite recti."
            },
            {
                "verse": "Parcite, plusquam vos mihi veri cultus amatur"
            },
            {
                "verse": "Iustitiaeque soror fidei constantia purae:"
            },
            {
                "verse": "Tanta est simplicitas animis innata bovinis."
            },
            {
                "verse": "Sic mihi parcat acus succincti longa subulci"
            },
            {
                "verse": "Sole sub aestifero, muscis ne mordear atris:"
            },
            {
                "verse": "Lignea sic nostro fiant iuga mollia collo"
            },
            {
                "verse": "Nec placidi fontes nec florea pascua desint."
            },
            {
                "verse": "Si bene deprendi motae fundamina causae,"
            },
            {
                "verse": "Quaeritur hoc unum: melior sit prole carere"
            },
            {
                "verse": "Sors aut esse patrem. Sic et melioribus astris"
            },
            {
                "verse": "Esse satum dices, sic et felicius illud"
            },
            {
                "verse": "Optandumque magis quod plus laudaveris horum."
            },
            {
                "verse": "Felicem si laeta venit proclamat Asellus"
            },
            {
                "verse": "Progenies hominem, miserum si moesta fatetur,"
            },
            {
                "verse": "Sed melius sperare bonam dubiumque teneri"
            },
            {
                "verse": "Quam penitus nullo sterilem gaudere bacillo,"
            },
            {
                "verse": "Dementesque vocat qui non fore grata timentes"
            },
            {
                "verse": "Pignora nulla volunt, tamquam qui seminis orbum"
            },
            {
                "verse": "Linquit agrum volucrumque metu loliique maligni."
            },
            {
                "verse": "Addit Aristotelem testem sibi vera locutum"
            },
            {
                "verse": "Iudaeaeque sacrum regem veteresque poetas."
            },
            {
                "verse": "At Lupus expertus natorum pondus et aestum:"
            },
            {
                "verse": "Sors, ait, est melior caruisse propaginis usu"
            },
            {
                "verse": "Quam sobolem, quamcunque tibi dat casus, habere:"
            },
            {
                "verse": "Si mala, crux patris est; bona compos et anxia cura,"
            },
            {
                "verse": "Quae tam rara venit quam vana ciconia nutrit"
            },
            {
                "verse": "Turribus in patavis hiberno tempore pullos;"
            },
            {
                "verse": "Thebanos Phrygiosque patres mollesque Pelasgos"
            },
            {
                "verse": "Ponit in exemplis pro natis flesse nec ullum"
            },
            {
                "verse": "Invenit immunem pro cara prole doloris."
            },
            {
                "verse": "Utraque pars propriam visa est defendere causam"
            },
            {
                "verse": "His aliisque movens facundas pectore chordas"
            },
            {
                "verse": "Ut prorsus rear hos vates Apolline doctos."
            },
            {
                "verse": "Hos ego qui sedeo iudex certaminis huius"
            },
            {
                "verse": "Immemor herbarum pugiles miratus olentes"
            },
            {
                "verse": "Et meritis causae discussis nomine nostro"
            },
            {
                "verse": "Vile licet, tenui meditatus arundine carmen,"
            },
            {
                "verse": "Sic litem dirimo, sic coeptam finio causam:"
            },
            {
                "verse": "Vera Lupus cecinit nec se defendere Muxus"
            },
            {
                "verse": "Iure potest, quamvis vulgi rationibus uti"
            },
            {
                "verse": "Quae satis ingenii possunt virtute refelli."
            },
            {
                "verse": "Censeo sic igitur meliori sidere natum"
            },
            {
                "verse": "Quem Lupus affirmat quam quem testatur Asellus."
            },
            {
                "verse": "Dulcia victori iubeo det pabula victus"
            },
            {
                "verse": "Litis ob expensas, nec ab his proclamet Asellus;"
            },
            {
                "verse": "Provocet a reliquis, rata sit dum mensa, licebit"
            },
            {
                "verse": "Quae nolet, quando sedeat comes arbiter illis"
            },
            {
                "verse": "Quem penes arbitrium remanet nodosa resolvi"
            },
            {
                "verse": "Iura, quibus moveor, quamquam sint nota, parabam"
            },
            {
                "verse": "Subdere censurae, cum protinus una sororum"
            },
            {
                "verse": "Sicelidum vetuit. \"Satis est mugitibus, inquit,"
            },
            {
                "verse": "Quae sentis, sanxisse tuis. Hic anchora puppem"
            },
            {
                "verse": "Iacta tuam teneat. Veniet qua reddere causas"
            },
            {
                "verse": "Hora reluctanti melior coneris Asello"
            },
            {
                "verse": "Fortius et plenis verum suadere tabellis;"
            },
            {
                "verse": "Sufficiat dixisse tibi iurgantibus: - Ista"
            },
            {
                "verse": "Pauperis agricolae Bovis est sententia vestri. -\""
            }
        ],
        [
            {
                "verse": "Iambonus Andreae de Favafuschis"
            },
            {
                "verse": "Accipe, clare, precor, genuit quem Cimbria vates,"
            },
            {
                "verse": "Quae Bovis iliaci portant tibi metra salutem,"
            },
            {
                "verse": "Metra quidem, quovis inopi contenta paratu;"
            },
            {
                "verse": "Crinibus impexis et inerti pergere passu"
            },
            {
                "verse": "Rustica ridebis, non picta coloribus illis"
            },
            {
                "verse": "Quos tua pieriis apponit musa figuris."
            },
            {
                "verse": "Perlege, nec multum fragili de cortice cura:"
            },
            {
                "verse": "Mens erit in verbis qua delecteris et alto"
            },
            {
                "verse": "Concitus ingenio carmen moduleris opimum."
            },
            {
                "verse": "Sub Bove certarunt Lupus hinc tuus, inde canorus"
            },
            {
                "verse": "Voce Asinus grandi; lata est sententia: victus"
            },
            {
                "verse": "Ad tua rostra, ratus se laesum, appellat Asellus."
            },
            {
                "verse": "Quis litis tenor et quae facta sequentia litem"
            },
            {
                "verse": "Omnia prospicies his interclusa tabellis."
            },
            {
                "verse": "Ne tamen hic tanti taceatur origo duelli"
            },
            {
                "verse": "Quaestio sic posita est. Duo sint: cum semine primus"
            },
            {
                "verse": "Prolis agat vitam, vivat sine prole secundus:"
            },
            {
                "verse": "In mundum meliore sibi quis venerit astro"
            },
            {
                "verse": "Quaeritur, et cupienda magis quae vita duorum est."
            },
            {
                "verse": "Vox asinina probat sortis melioris habentem"
            },
            {
                "verse": "Qualemcumque sinat sobolem Deus: at Lupus illum"
            },
            {
                "verse": "Progenies cui nulla datur: pugnatur utrinque"
            },
            {
                "verse": "Cantibus alternis et respondentibus harpis,"
            },
            {
                "verse": "Strata quibus credas reparari Pergama posse,"
            },
            {
                "verse": "Cimbrica saxa trahi et Bachilonia flumina sisti."
            },
            {
                "verse": "Hos inter dubio dum pendet palma volatu"
            },
            {
                "verse": "Arbiter assumor, pugilum communis amicus,"
            },
            {
                "verse": "Integer Astraeae, quae nondum tota reliquit"
            },
            {
                "verse": "Dardanii loca sacra fori, causamque revolvo"
            },
            {
                "verse": "Victoremque Lupum pando libramine iusto,"
            },
            {
                "verse": "Hac diva mostrante viam. Timor ullus ab illa,"
            },
            {
                "verse": "Spes, amor aut odium cor non flexere Iohannis"
            },
            {
                "verse": "Non soliti non esse Boni: mihi testis adesto"
            },
            {
                "verse": "Antegrados quaecumque colit quaecumque senatum"
            },
            {
                "verse": "Gastaldosque fides terrae firmissima nostrae"
            },
            {
                "verse": "Et quae iam vestris satis in praetoribus albet."
            },
            {
                "verse": "Nil super his conscire mihi, quo mordear intus,"
            },
            {
                "verse": "Aut errasse putem; sed nec me purior urbis"
            },
            {
                "verse": "Rector erit patavae, leges ut sedulus omnes"
            },
            {
                "verse": "Observet quas bis manibus iuravit et ore."
            },
            {
                "verse": "Provocat ille tamen pacti violator honesti"
            },
            {
                "verse": "Stare Bovis dicto, quo se permiserat ante"
            },
            {
                "verse": "Nescius in pecus esse Lupus ius vindicis irae,"
            },
            {
                "verse": "Nec contentus eo largo temerarius ore"
            },
            {
                "verse": "Iudicis innocui corruptas dicere lances"
            },
            {
                "verse": "Audet et in nostram moliri nubila famam"
            },
            {
                "verse": "Et vocat ambages omni ratione carentes"
            },
            {
                "verse": "Quae mihi iustitiae dictarunt numina, quaeque"
            },
            {
                "verse": "Scripta probant asinis non solum credita vatum."
            },
            {
                "verse": "Irascor medeorque mihi maledicta ferendo:"
            },
            {
                "verse": "Ne ferar ut peccem forsan non casta loquendo,"
            },
            {
                "verse": "Vindicet hoc crimen pacto confisus agaso"
            },
            {
                "verse": "Fuste latus tundens et iniquo pondere tergum"
            },
            {
                "verse": "Saepe domans sedeatque super lassumque fatiget,"
            },
            {
                "verse": "Muxus ut exigua solvat ieiunia coena,"
            },
            {
                "verse": "Incubet et gelida noctu sine stramine terra."
            },
            {
                "verse": "Quid faciam? mos est ad triste recurrere victos"
            },
            {
                "verse": "Auxilium; quandoque tamen sine crimine iudex"
            },
            {
                "verse": "Hoc vetat et vacuae cessat deferre querelae."
            },
            {
                "verse": "Quod tamen admissus fuit importunus Asellus,"
            },
            {
                "verse": "Campesane tui fecit reverentia campi,"
            },
            {
                "verse": "Quem tibi cognatae musae coluere latinae,"
            },
            {
                "verse": "Perpetuos fructus omni sub sole ferentem."
            },
            {
                "verse": "Namque pruinosus cum stringit Aquarius arva"
            },
            {
                "verse": "Non minus est plenus quam cum sub vere Iuvencus"
            },
            {
                "verse": "Floret Agenoreus vel in aestu messibus albet"
            },
            {
                "verse": "Cancer, odoratis rubet aut cum Libra racemis."
            },
            {
                "verse": "O mihi si talem natura dedisset agellum,"
            },
            {
                "verse": "Me quoque natorum vano privasset honore,"
            },
            {
                "verse": "Quam felix quam grata quies, quam laeta fuisset"
            },
            {
                "verse": "Vita mihi semper; quae et adhuc ventura superstat"
            },
            {
                "verse": "Clara senescenti iuvenem me redderet aevo!"
            },
            {
                "verse": "Sed non sic Asinis visum, quos, grandia natos"
            },
            {
                "verse": "Pondera ferre, pudet vacuis incedere dorsis."
            },
            {
                "verse": "Nec iuvat expertes oneris sublimibus uti,"
            },
            {
                "verse": "In quibus et tuus est appellaturus Asellus"
            },
            {
                "verse": "Qui fuerat proprius vitae laudator onustae."
            },
            {
                "verse": "Tu modo, Castaliae quem perdocuere sorores"
            },
            {
                "verse": "Scire homini quodcumque licet, dignare parumper"
            },
            {
                "verse": "Hoc opus, accitis doctas dare partibus aures"
            },
            {
                "verse": "Ingenioque tuo venari et promere verum."
            },
            {
                "verse": "Si tamen expediat validis mea dicta tueri"
            },
            {
                "verse": "Iuribus, accingor, si Mussus inania dicet,"
            },
            {
                "verse": "Calcitret ad stimulos quamvis frenabimus ora."
            }
        ]
    ]
}