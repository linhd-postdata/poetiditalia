{
    "author": "Leonardo Dati",
    "title": "epigrammata varia",
    "url": "http://www.poetiditalia.it/texts/DATI|epig|001",
    "text": [
        [
            {
                "verse": "Magnanime princeps, me piis coram viris"
            },
            {
                "verse": "Longe probas, dolesque fortunam meam,"
            },
            {
                "verse": "Dum tam adeo desertus iaceo languens humi"
            },
            {
                "verse": "Sed templa si vacant, nihil memor es mei,"
            },
            {
                "verse": "Si peto quod in spem non diuturnam excidat,"
            },
            {
                "verse": "Caput excutis. Quid ego? qua vertar, miser?"
            },
            {
                "verse": "Probatus algeo, tot annos atria"
            },
            {
                "verse": "Secutus obsequio, spei plenus tuae."
            },
            {
                "verse": "Durum est, Pater, durum, Pater, durum malis"
            },
            {
                "verse": "Tantis premi, ludique tam longa mora;"
            },
            {
                "verse": "Nec te decet, Pastor, nisi et pium fore"
            },
            {
                "verse": "Et pascere anxiam tuam iam dudum ovem."
            },
            {
                "verse": "Quod si foves, ut spero, nec pateris diu"
            },
            {
                "verse": "Horrere Dathum, mox meam ad laudes tuas"
            },
            {
                "verse": "Quam tendo grandi spiritu audies chelym."
            }
        ],
        [
            {
                "verse": "Et mihi, Mauriti, quondam placuere poetae,"
            },
            {
                "verse": "Et tua praecipue iam mihi Musa placet,"
            },
            {
                "verse": "Et possim fateor cantu superasse cicadas;"
            },
            {
                "verse": "At mihi non udo vivere rore licet."
            },
            {
                "verse": "Pavit Epimenidem longo spelunca sopore,"
            },
            {
                "verse": "Alter Epimenides non tamen inde fuit."
            },
            {
                "verse": "Augustus nostro non est in tempore Caesar,"
            },
            {
                "verse": "Et Mecoenates interiere boni."
            },
            {
                "verse": "Linquitur, ut Mavors (etenim sic ipse iocaris),"
            },
            {
                "verse": "Quando est in pretio, sit deus ipse mihi."
            },
            {
                "verse": "Fac, age, pontifices faveant ut vatibus ipsi,"
            },
            {
                "verse": "Protinus in medium carmina mille dabo."
            }
        ],
        [
            {
                "verse": "Hoc habet ossa sinu primae qui flore iuventae"
            },
            {
                "verse": "Cardo fit Ecclesiae, quam tum Camerarius ipse"
            },
            {
                "verse": "Rexit, item multis Vicecancellarius annis."
            },
            {
                "verse": "Arduus interea dudum saevo agmine Turcum"
            },
            {
                "verse": "Horribilem et largo grassantem sanguine ab oris"
            },
            {
                "verse": "Arcebat longe nostris, pontumque tenebat."
            },
            {
                "verse": "Hunc ipsum quarto Franciscum stirpe propinquum"
            },
            {
                "verse": "Pontifici Eugenio veneti genuere parentes,"
            },
            {
                "verse": "Condelmera domus primae patritia genti."
            },
            {
                "verse": "Iam fratrum primus vix ampla palatia Romae"
            },
            {
                "verse": "Condidit ad templum florum mirabile visu,"
            },
            {
                "verse": "Cum mox emoriens altum petit aethera laetus."
            }
        ],
        [
            {
                "verse": "Quinti habet hic tumulus Nicolai exangue cadaver,"
            },
            {
                "verse": "Immortalem animam celsus Olympus habet."
            },
            {
                "verse": "Insignis pietate pater, miseratus egenos,"
            },
            {
                "verse": "Perraro claris defuit ille viris."
            },
            {
                "verse": "Dilexit doctos inter doctissimus omnes,"
            },
            {
                "verse": "Cuius et eloquium fluminis instar erat;"
            },
            {
                "verse": "Innumerosque libros extremis traxit ab oris,"
            },
            {
                "verse": "Quos iussit primum verba latina loqui."
            },
            {
                "verse": "Auxit Episcopium, totam delubra per Urbem"
            },
            {
                "verse": "Ad caelumque arces amplaque tecta tulit."
            },
            {
                "verse": "Alta leoninae iam pergama iecerat urbi;"
            },
            {
                "verse": "O si quantillum vita superstes erat,"
            },
            {
                "verse": "Cinxisset certe! Nec Petri infecta tribuna,"
            },
            {
                "verse": "Nec mille ante oculos coepta relicta forent."
            },
            {
                "verse": "Ecclesiam vero scissam dirosque tyrannos"
            },
            {
                "verse": "Repperit, et rebus territa corda novis;"
            },
            {
                "verse": "Ast haec non armis sed blando pectore pacat,"
            },
            {
                "verse": "Omniaque ad nutum conciliata silent."
            },
            {
                "verse": "Illum adiit superans Fredericus tertius Alpes,"
            },
            {
                "verse": "Sertum caesareis rettulit unde comis."
            }
        ],
        []
    ]
}