{
    "author": "Pulice da Costozza",
    "title": "carmen",
    "url": "http://www.poetiditalia.it/texts/PULICE|carm|001",
    "text": [
        [
            {
                "verse": "Rumor ad Ausoniam superis delapsus ab oris"
            },
            {
                "verse": "Expectatus adest, optatum tempore tanto"
            },
            {
                "verse": "Adventare ducem ac magno prebere volenti"
            },
            {
                "verse": "Se latio, et comitem iuxta descendere natum"
            },
            {
                "verse": "Indolis egregiae iuvenem, quo clarior alter"
            },
            {
                "verse": "Haud virtute nitet, vel bello maior et armis."
            },
            {
                "verse": "Imperium reget inde pater, titulumque tenebit"
            },
            {
                "verse": "Augustum, nomenque suum sua facta sequentur."
            },
            {
                "verse": "Hinc patris auspiciis, animisque et viribus usus"
            },
            {
                "verse": "Gnatus caesar erit, per quem victricia magnus"
            },
            {
                "verse": "Augustus sua bella geret, tumidosque rebelles"
            },
            {
                "verse": "Sternet at imperii fidos tot cladibus actos"
            },
            {
                "verse": "Eriget, et prisco in solio iustissimus heros"
            },
            {
                "verse": "Ponet, et amissis plura ac potiora rependet."
            },
            {
                "verse": "Tu modo rumpe moras princeps invicte, tuamque"
            },
            {
                "verse": "Dirige ad Italiam gressus, namque omnia cursum"
            },
            {
                "verse": "Foelicem tibi facta parant. Tu finibus haeros"
            },
            {
                "verse": "Hesperiae mediumque nihil tua signa retardat"
            },
            {
                "verse": "Hocque iubet si caepta notas, si cuncta revolvis,"
            },
            {
                "verse": "Rex hominum, superumque parens, hoc omnis ab alto"
            },
            {
                "verse": "Aethere suppositis infussa potentia terris"
            },
            {
                "verse": "Suadet iter, dudumque latens Saturnus Olimpo"
            },
            {
                "verse": "Pulsus, et a nato scaeptris excussus et exul"
            },
            {
                "verse": "Exerit, ecce caput coelo metuendus et audax"
            },
            {
                "verse": "Impetit ipse Iovem, regnumque domumque reposcit."
            },
            {
                "verse": "Mars quoque se socium Saturno iunget et addet"
            },
            {
                "verse": "Robur avo, trepidatque metu iam Iupiter, omnis"
            },
            {
                "verse": "Spes abiit, fluxere animi, victusque parenti"
            },
            {
                "verse": "Caedet, et imperii iura intercepta tot annis"
            },
            {
                "verse": "Restituet, quem iamque diu latitare coegit,"
            },
            {
                "verse": "Hunc fugiet, victorque pater sua sceptra tenebit."
            },
            {
                "verse": "Adde quod in prima venientis origine famae"
            },
            {
                "verse": "Procumbunt subita fractae formidine mentes"
            },
            {
                "verse": "Adversae caecidere animi, viresque manusque,"
            },
            {
                "verse": "Consiliique vigor veluti comprehensus in arto"
            },
            {
                "verse": "Offenso pastore lupus cum nulla salutis"
            },
            {
                "verse": "Est via, sed caedum recolens, memoransque rapinas"
            },
            {
                "verse": "Conscius exacti sceleris non ungue vel ore"
            },
            {
                "verse": "Iam furit, at caudam pavitans in crura reponit,"
            },
            {
                "verse": "At simul e contra partes tua vota secutus"
            },
            {
                "verse": "Queque tuas totiens aquilas potiere, petuntque"
            },
            {
                "verse": "Adventumque tui, spes tanta extollit et ingens"
            },
            {
                "verse": "Laetitia ut nullos veterum iactura malorum"
            },
            {
                "verse": "Iam moveat, non tu veniens sua damna levabis"
            },
            {
                "verse": "Dum furor hic igitur, dum spes et prona voluntas"
            },
            {
                "verse": "Te vocat, et gelidus pavor illinc instat, et inter"
            },
            {
                "verse": "Spemque metumque nihil pendentia corda volutet."
            },
            {
                "verse": "Sceptrifer o auguste propera, et captare parantum"
            },
            {
                "verse": "Munera nosce Deum, nam nil nisi fortiter ausum"
            },
            {
                "verse": "Hii mihi crede iuvant, opus est me iudice facto."
            },
            {
                "verse": "Consilii non tempus eget, quin cerne quod arthos"
            },
            {
                "verse": "Ulterius iam ferre nequit qui summa potestas"
            },
            {
                "verse": "Imperii commissa sibi labefactet, et ultra"
            },
            {
                "verse": "Lenta terras patriis quod tu negat ocia terris."
            },
            {
                "verse": "Denique si nulla est tantae tibi gloria laudis"
            },
            {
                "verse": "Nec decus immensi te culminis excitat orbis"
            },
            {
                "verse": "Inspice tot quanta genitos, sobolemque futuram,"
            },
            {
                "verse": "Spe fraudas, Batavamque domum praeque omnibus illum"
            },
            {
                "verse": "Qui prior insigni fecit te laude parentem"
            },
            {
                "verse": "Quem merita et surgens notum super aethera virtus"
            },
            {
                "verse": "Efficiunt. Iam iamque pater mihi parcat ab illo"
            },
            {
                "verse": "Vincitur, et vinci gaudet, superatque vetustam"
            },
            {
                "verse": "Fama recens, subiit magno, sic patre Philippo"
            },
            {
                "verse": "Maior Alexander, Peleo sic maior Achilles."
            },
            {
                "verse": "Hic hic fatidicae si quicque creditur arti,"
            },
            {
                "verse": "Alter erit domitus cui totus parcat orbis."
            },
            {
                "verse": "Augustus caesar, qui longis horrida bellis"
            },
            {
                "verse": "Secula pacificis reparabit legibus, hic est"
            },
            {
                "verse": "Aurea sub cuius ditione novabitur aetas,"
            },
            {
                "verse": "Hunc saltem, hunc operi deditum succedere tanto"
            },
            {
                "verse": "Ne prohibe, divumque cave stata fata morari,"
            },
            {
                "verse": "Sed celer hic invadat iter, Scalamque fidelem"
            },
            {
                "verse": "Agnoscat, cuius ipse gradu consurget in altum,"
            },
            {
                "verse": "Imperiumque patris vindex sibi conterat hostes."
            },
            {
                "verse": "Hanc amet et stabili vinctam sibi foedere firmet,"
            },
            {
                "verse": "Et mala tot passa scaelerum fortissimus ultor"
            },
            {
                "verse": "Vindicet, et sese laesum putet, heu quibus illa"
            },
            {
                "verse": "Infandis agitata dolis Thebana per orbem"
            },
            {
                "verse": "Fabula fraternae fraudis cantata residat"
            },
            {
                "verse": "Criminibus suppressa novis, nec lingua referre,"
            },
            {
                "verse": "Scribere nec calamus patitur, nam tempora nostrae"
            },
            {
                "verse": "Moribus aetatis maculant corrupta nephandis"
            },
            {
                "verse": "Illa, sed iniuriae poenam sollatia tantae"
            },
            {
                "verse": "Expectent, at Scala potens sublimior unquam"
            },
            {
                "verse": "Quam fuerit, surgetque suo sub caesare maior."
            }
        ]
    ]
}