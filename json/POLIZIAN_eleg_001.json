{
    "author": "Angelo Poliziano",
    "title": "elegiae",
    "url": "http://www.poetiditalia.it/texts/POLIZIAN|eleg|001",
    "text": [
        [],
        [
            {
                "verse": "ad Laurentium Medicem.commendat praeceptorem Andronicum"
            }
        ],
        [
            {
                "verse": "Ipse canenda geris, Laurens, nos gesta canemus;"
            },
            {
                "verse": "Hei mihi, sed nostro est parvus in ore sonus!"
            },
            {
                "verse": "Exsuperat teneras, Medicos, tua gloria vires,"
            },
            {
                "verse": "Nostraque materiam carmine musa premit."
            },
            {
                "verse": "At tenerae crescent vires crescentibus annis,"
            },
            {
                "verse": "Exiguusque meo crescet in ore sonus."
            },
            {
                "verse": "Tum liceat nomen fama tibi ferre per aevum"
            },
            {
                "verse": "Et tua non humili gesta sonare tuba."
            },
            {
                "verse": "Tu tantum Andronicum serves! O quantus ab illo"
            },
            {
                "verse": "Spiritus in nostri pectoris ima venit!"
            },
            {
                "verse": "O quos ille tibi gignit nutritque poetas,"
            },
            {
                "verse": "Dum tonat argolicis troica bella modis!"
            },
            {
                "verse": "Iam tibi Aristotelem vertit, penitusque retrusas"
            },
            {
                "verse": "Naturae arcano concinit ore vices."
            },
            {
                "verse": "Unica materies illi es, spes unica solus;"
            },
            {
                "verse": "Una illi vitam tu dare voce potes."
            },
            {
                "verse": "Parva petit, dare magna soles; da parva petenti:"
            },
            {
                "verse": "Parva tamen nescis si dare, magna dato."
            }
        ]
    ]
}