{
    "author": "Barbato da Sulmona",
    "title": "epigrammata",
    "url": "http://www.poetiditalia.it/texts/BARBATO|epig|001",
    "text": [
        [
            {
                "verse": "Si tua que quondam fuerit fortuna revolvis,"
            },
            {
                "verse": "Et quam nunc pateris rite videre velis,"
            },
            {
                "verse": "Cum dominam late te totus senserit orbis,"
            },
            {
                "verse": "Proxima Tarpeio sit que inimica domus,"
            },
            {
                "verse": "Et dolor et lacrime, gemitus et murmura tristem"
            },
            {
                "verse": "Iure premunt animum, nec minus ora rubor."
            },
            {
                "verse": "Non tamen ut semper iaceas, sed tempore verso"
            },
            {
                "verse": "Acrior ut surgas, te cecidisse puta."
            }
        ],
        [
            {
                "verse": "Ergo age femineo ultra non sic ista dolore"
            },
            {
                "verse": "Dura feras. Dolor ipse iram, post iram pudorque"
            },
            {
                "verse": "Incendat vires. Subeat Mavortia virtus;"
            },
            {
                "verse": "Et domitis reprobis resonat Romana potestas."
            },
            {
                "verse": "Sic senio gelidum ardor nempe pudoris et ire"
            },
            {
                "verse": "Sustulit Entellum, priscis iam viribus acrem"
            },
            {
                "verse": "Compulit et iuvenis nimio fervore superbi"
            },
            {
                "verse": "Litore Trinacrio vires superare Daretis."
            }
        ]
    ]
}