{
    "author": "carmina libraria",
    "title": "Franciscus Columna, hypnerotomachia Poliphili",
    "url": "http://www.poetiditalia.it/texts/CARM_LIB|colu|001",
    "text": [
        [
            {
                "verse": "Hic mirabilis et novus libellus"
            },
            {
                "verse": "Aequandus veterum libris avorum"
            },
            {
                "verse": "Quo, quicquid dat in orbe vita toto"
            },
            {
                "verse": "Rarum et nobile fertur ac refertur."
            },
            {
                "verse": "Tantum fert tibi Crasse gratiarum"
            },
            {
                "verse": "Quantum Poliphilo tulit parenti"
            },
            {
                "verse": "Vitam Poliphilus dedit, dedisti,"
            },
            {
                "verse": "Vitam tu quoque, sed necem repellis."
            },
            {
                "verse": "Nam cum conditus in situ iaceret"
            },
            {
                "verse": "Lethen iam metuens sibi propinquum"
            },
            {
                "verse": "Das hunc gentibus omnibus legendum"
            },
            {
                "verse": "Parcis, sed melior parente natum"
            },
            {
                "verse": "Proiectum gremio tuo levasti."
            },
            {
                "verse": "Sic nunc contigit huic libro refertque"
            },
            {
                "verse": "Patrem Poliphilus Iovemque Crassus."
            }
        ],
        [],
        [
            {
                "verse": "anonymi elegia ad lectorem"
            },
            {
                "verse": "Candide Polyphilum narrantem somnia lector"
            },
            {
                "verse": "Auscultes somno somnia missa polo."
            },
            {
                "verse": "Non operam perdes, non haec audisse pigebit,"
            },
            {
                "verse": "Tam variis mirum rebus abundat opus."
            },
            {
                "verse": "Si gravis et tetricum contemnis erotica rerum"
            },
            {
                "verse": "Nosce precor seriem tam bene dispositam."
            },
            {
                "verse": "Abnuis ac saltemstyluset nova lingua novusque"
            },
            {
                "verse": "Sermo gravis, sophia se rogat aspicias."
            },
            {
                "verse": "Id quoque si renuis geometrica cerne vetusta"
            },
            {
                "verse": "Plurima Niliacis disce referta notis."
            },
            {
                "verse": "Hic sunt pyramides, thermae, ingentesque colossi"
            },
            {
                "verse": "Ac obeliscorum forma vetusta patet."
            },
            {
                "verse": "Hic diversa basis fulget diversae columnae"
            },
            {
                "verse": "Illarumque arcus zophora epistylia,"
            },
            {
                "verse": "Et capita atque trabes et cum quadrante coronae"
            },
            {
                "verse": "Symmetria et quicquid tecta superba facit."
            },
            {
                "verse": "Hic regum cernes exculta palatia, cultus"
            },
            {
                "verse": "Nympharum fontes egregiasque epulas"
            },
            {
                "verse": "Hinc bicolor chorea est latronum expressaque tota"
            },
            {
                "verse": "In labryntheis vita hominum tenebris."
            },
            {
                "verse": "Hinc lege de triplici quae maiestate Tonantis"
            },
            {
                "verse": "Dicat et in portis egerit ipse tribus."
            },
            {
                "verse": "Polia quae fuerint forma quam culta triumphos"
            },
            {
                "verse": "Inde Iovis spectra quattuor aethereos."
            },
            {
                "verse": "Haec praeter varios affectus narrat amoris"
            },
            {
                "verse": "Atque opera et quantum saeviat ille Deus."
            },
            {
                "verse": "Hic cum Vertumno pariter Pomona triumphat"
            },
            {
                "verse": "Lampsacio fiunt hic quoque sacra Deo."
            },
            {
                "verse": "Hic templum est ingens omni perfectius arte"
            },
            {
                "verse": "Sacrorum ritus multiplices veterum."
            },
            {
                "verse": "Mox aliud templum vitiatum dentibus aevi"
            },
            {
                "verse": "Cernes, hicque animo plurima grata tuo;"
            },
            {
                "verse": "Tartareas sedes, epitaphia multa ratemque"
            },
            {
                "verse": "Qua vehitur Veneris per freta vasta puer."
            },
            {
                "verse": "Exhibitosque illi summos reverenter honores"
            },
            {
                "verse": "Omnibus a divis aequora quotquot habent."
            },
            {
                "verse": "Hic hortis pratisque vide distincta Cythaera"
            },
            {
                "verse": "In cuius medio curva theatra patent."
            },
            {
                "verse": "Hicque cupidineum poteris spectare triumphum"
            },
            {
                "verse": "Hinc fons et Paphiae forma verenda dea est."
            },
            {
                "verse": "Quae circa tumulum celebratur Adonis amati"
            },
            {
                "verse": "Annua per Venerem Naiadasque leges."
            },
            {
                "verse": "Haec reum series contenta volumine primo,"
            },
            {
                "verse": "Haec nova divini somnia Poliphili."
            },
            {
                "verse": "Nata ubi sit, qua stirpe, quibusque parentibus orta"
            },
            {
                "verse": "Polia qui sequitur explicat inde liber."
            },
            {
                "verse": "Et quis condiderit Tarvisii moenia primus"
            },
            {
                "verse": "Hinc seriem longi totus amoris habet."
            },
            {
                "verse": "Postremo ornatus liber est appendice longa"
            },
            {
                "verse": "Quam legere ingratum non puto lector erit."
            },
            {
                "verse": "Plurima sunt etiam, piguit sed cuncta referre;"
            },
            {
                "verse": "Accipe quod cornu copia longa dedit."
            },
            {
                "verse": "Ecce iuvat prodestque liber: si temnis utumque"
            },
            {
                "verse": "Non libri culpam, crede sed esse tuam."
            }
        ]
    ]
}