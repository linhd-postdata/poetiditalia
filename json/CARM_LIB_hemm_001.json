{
    "author": "carmina libraria",
    "title": "Felix Hemmerlin, opuscula et tractatus",
    "url": "http://www.poetiditalia.it/texts/CARM_LIB|hemm|001",
    "text": [
        [
            {
                "verse": "ad reverendissimum in Christo patrem illustrissimum dominum Hermannum Coloniae Agrippinae Archiantistitem sacri romani imperii principem electorem"
            }
        ],
        [
            {
                "verse": "Venerat in mentem dudum illustrissime princeps"
            },
            {
                "verse": "Velle tuum totum me dare in obsequium."
            },
            {
                "verse": "Haec voluisse pudet, sed multa negotia partim"
            },
            {
                "verse": "Ne partim et longe praepediere viae."
            },
            {
                "verse": "Unde etiam inceptum tenui calamum auspiciumque"
            },
            {
                "verse": "Hactenus et siluit musula nostra diu."
            },
            {
                "verse": "At tandem mecum miser ah tam principi honesto et"
            },
            {
                "verse": "Illustri. Ignotum num pudet esse viro?"
            },
            {
                "verse": "Hinc tentanda fuit via qua dignarer amore"
            },
            {
                "verse": "Quaque sacro fruerer principis alloquio."
            },
            {
                "verse": "Incideram interea dum forte opus atque libellos"
            },
            {
                "verse": "Felicis nostri scriptaque malleoli."
            },
            {
                "verse": "Continuo excussum certe haec sunt principe docto"
            },
            {
                "verse": "Atque Agrippino praesule digna legi."
            },
            {
                "verse": "Auctor enim illorum Germanis natus in oris,"
            },
            {
                "verse": "Germanis merito praesul cumque leget."
            },
            {
                "verse": "Inveniet quia nam ludosque salesque modestos"
            },
            {
                "verse": "Mordacesque iocos vafraque dicta viri."
            },
            {
                "verse": "Dicacem offendet lector cynicumque magistrum,"
            },
            {
                "verse": "Quique hostes lacerat mordicus usque suos."
            },
            {
                "verse": "Unde et iure suo poterit dici ille Cicada"
            },
            {
                "verse": "Quae semel ut tacta est murmura longa canit."
            },
            {
                "verse": "Temporis ille sui carpit variosque reprendit"
            },
            {
                "verse": "Indecoros actus, scandala multa notans."
            },
            {
                "verse": "Ipse stilus scripti quamvis levis atque humilis sit"
            },
            {
                "verse": "Haec satis incudi traditus eloquii."
            },
            {
                "verse": "Plautino quamvis redolet minus ille nidore,"
            },
            {
                "verse": "Est tamen et salibus plenior atque iocis."
            },
            {
                "verse": "Quae tibi scripta quidem princeps clarissime praesul"
            },
            {
                "verse": "Magnifice exhibeo, dedico et illa tibi."
            },
            {
                "verse": "Et si quando vacet nostros percurre libellos"
            },
            {
                "verse": "Atque manu volvas illa vel illa sacra"
            },
            {
                "verse": "Comperies (quamvis vultu gravis atque severo"
            },
            {
                "verse": "Sis pater) ut risum vi retinere queas."
            }
        ]
    ]
}