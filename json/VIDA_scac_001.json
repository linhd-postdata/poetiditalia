{
    "author": "Marco Girolamo Vida",
    "title": "scacchia ludus",
    "url": "http://www.poetiditalia.it/texts/VIDA|scac|001",
    "text": [
        [
            {
                "verse": "Ludimus effigiem belli simulataque veris"
            },
            {
                "verse": "Praelia, buxo acies fictas et ludicra regna,"
            },
            {
                "verse": "Ut gemini inter se reges albusque nigerque"
            },
            {
                "verse": "Pro laude oppositi certent bicoloribus armis."
            },
            {
                "verse": "Dicite, Seriades Nymphae, certamina tanta"
            },
            {
                "verse": "Carminibus prorsus vatum illibata priorum."
            },
            {
                "verse": "Nulla via est; tamen ire iuvat, quo me rapit ardor,"
            },
            {
                "verse": "Inviaque audaci propero tentare iuventa."
            },
            {
                "verse": "Vos per inaccessas rupes et inhospita euntem"
            },
            {
                "verse": "Saxa, Deae, regite, ac secretum ostendite callem."
            },
            {
                "verse": "Vos huius ludi in primis meminisse necesse est."
            },
            {
                "verse": "Vos primae studia haec Italis monstrastis in oris"
            },
            {
                "verse": "Scacchidis egregiae monimentum insigne sororis."
            },
            {
                "verse": "Iuppiter Aethiopum sedes et Memnonis arva"
            },
            {
                "verse": "Iverat, Oceani mensas dignatus amici,"
            },
            {
                "verse": "Qui sibi tum optatis iunxit Tellurem hymenaeis."
            },
            {
                "verse": "Affuit una omnis Superum chorus: omnia festo"
            },
            {
                "verse": "Aequoris immensi resonabant litora plausu."
            },
            {
                "verse": "Ut dapibus compressa fames mensaeque remotae,"
            },
            {
                "verse": "Quo Superum mentes ludo mulceret inani,"
            },
            {
                "verse": "Oceanus tabulam afferri iubet interpictam."
            },
            {
                "verse": "Sexaginta insunt et quattuor ordine sedes,"
            },
            {
                "verse": "Octono. Parte ex omni via limite quadrat"
            },
            {
                "verse": "Ordinibus paribus, nec non forma omnibus una"
            },
            {
                "verse": "Sedibus, aequale et spatium, sed non color unus."
            },
            {
                "verse": "Alternant semper variae, subeuntque vicissim"
            },
            {
                "verse": "Albentes nigris, testudo picta superne"
            },
            {
                "verse": "Qualia devexo gestat discrimina tergo."
            },
            {
                "verse": "Tum Superis tacite secum mirantibus inquit:"
            },
            {
                "verse": "Marti aptam sedem ludicraque castra videtis."
            },
            {
                "verse": "Hoc campo adversa acies spectare licebit"
            },
            {
                "verse": "Oppositis signis belli simulacra ciere,"
            },
            {
                "verse": "Quae quondam sub aquis gaudent spectacla tueri"
            },
            {
                "verse": "Nereides vastique omnis gens accola ponti,"
            },
            {
                "verse": "Si quando placidum mare et humida regna quierunt."
            },
            {
                "verse": "En vero simulata adsunt qui praelia ludant.\""
            },
            {
                "verse": "Sic ait et versa in tabulam deprompsit ab urna"
            },
            {
                "verse": "Arte laboratam buxum simulataque nostris"
            },
            {
                "verse": "Corpora, torno acies fictas albasque, nigrasque,"
            },
            {
                "verse": "Agmina bina pari numeroque et viribus aequis,"
            },
            {
                "verse": "Bis nivea cum veste octo totidemque nigranti."
            },
            {
                "verse": "Ut variae facies, pariter sunt et sua cuique"
            },
            {
                "verse": "Nomina. Diversum munus, non aequa potestas:"
            },
            {
                "verse": "Illic et reges paribus capita alta coronis,"
            },
            {
                "verse": "Et regum pariter nuptas in bella paratas"
            },
            {
                "verse": "Cernere erat. Sunt qui pedibus certamina inire"
            },
            {
                "verse": "Sueti, sunt et equis qui malint, quique sagittis,"
            },
            {
                "verse": "Nec deest quae ferat armatas in proelia turres"
            },
            {
                "verse": "Bellua. Utrinque Indos credas spectare elephantes."
            },
            {
                "verse": "Iamque aciem in versum statuunt, structaeque cohortes"
            },
            {
                "verse": "Procedunt campo castrisque locantur utrisque."
            },
            {
                "verse": "Linea principio sublimes ultima reges"
            },
            {
                "verse": "Parte utraque capit quartis in sedibus ambos"
            },
            {
                "verse": "Tractu eodem adversos inter se. Sex tamen aequis"
            },
            {
                "verse": "In medio sedes spatiis hinc inde relictae."
            },
            {
                "verse": "Sede albus sese nigra tenet, ater in alba."
            },
            {
                "verse": "Proxima reginas capit orbita. Regibus ambae"
            },
            {
                "verse": "Haerent quaeque suo. Dextrum latus altera, laevum"
            },
            {
                "verse": "Altera lege datis tangunt stationibus, atrumque"
            },
            {
                "verse": "Atra tenet campum, spatio stat candida in albo,"
            },
            {
                "verse": "Et proprium servant prima statione colorem."
            },
            {
                "verse": "Inde sagittiferi iuvenes de gente nigranti"
            },
            {
                "verse": "Stant gemini, totidem pariter candore nivali,"
            },
            {
                "verse": "Nomen Areiphilos Graii fecere vocantes,"
            },
            {
                "verse": "Quod Marti ante alios cari fera bella lacessant."
            },
            {
                "verse": "Continuo hoc inter rex nec non regia coniux."
            },
            {
                "verse": "Clauduntur medii: duo dehinc utrinque corusci"
            },
            {
                "verse": "Auratis equitis sagulis cristisque decori"
            },
            {
                "verse": "Cornipedes in aperta parant certamina Martis."
            },
            {
                "verse": "Tum geminae velut extremis in cornibus arces"
            },
            {
                "verse": "Hinc atque hinc altis stant propugnacula muris,"
            },
            {
                "verse": "Quas dorso immanes gestant in bella elephanti."
            },
            {
                "verse": "Postremo subeunt octo hinc atque inde secundis"
            },
            {
                "verse": "Ordinibus pedites, castrisque armantur utrisque"
            },
            {
                "verse": "Armigeri partim regis partimque ministrae"
            },
            {
                "verse": "Virginis armisonae, quae prima pericula belli,"
            },
            {
                "verse": "Congressusque ineant primos pugnamque lacessant."
            },
            {
                "verse": "Non aliter campis legio se buxea utrinque"
            },
            {
                "verse": "Composuit duplici digestis ordine turmis,"
            },
            {
                "verse": "Adversisque ambae fulsere coloribus alae,"
            },
            {
                "verse": "Quam Gallorum acies alpino frigore lactea"
            },
            {
                "verse": "Corpora si tendant albis in proelia signis"
            },
            {
                "verse": "Aurorae populos contra et Phaethonte perustos"
            },
            {
                "verse": "Insano Aethiopas et nigri Memnonis alas."
            },
            {
                "verse": "Tum pater Oceanus rursus sic ore locutus:"
            },
            {
                "verse": "\"Coelicolae iam quaenam acies, quae castra videtis,"
            },
            {
                "verse": "Discite - nunc neque enim sunt haec sine legibus arma -"
            },
            {
                "verse": "Certandi leges, nequeant quas tendere contra."
            },
            {
                "verse": "Principio alterni reges in praelia mittunt"
            },
            {
                "verse": "Quem pugnae numero ex omni elegere suorum."
            },
            {
                "verse": "Si niger arma ferens primus processit in aequor,"
            },
            {
                "verse": "Continuo adversum semper se candidus offert;"
            },
            {
                "verse": "Nec plures licet ire simul facto agmine in hostem."
            },
            {
                "verse": "Propositum cunctis unum, studium omnibus unum"
            },
            {
                "verse": "Obsessos reges inimicae claudere gentis,"
            },
            {
                "verse": "Ne quo impune queant fugere atque instantia fata"
            },
            {
                "verse": "Evitare; etenim capiunt ita praelia finem."
            },
            {
                "verse": "Haud tamen interea cuneis obstantibus ultro"
            },
            {
                "verse": "Parcunt, sed citius quo regem sternere leto"
            },
            {
                "verse": "Desertum evaleant, caedunt ferro obvia passim"
            },
            {
                "verse": "Agmina. Rarescunt hic illic funere semper"
            },
            {
                "verse": "Utraque castra novo; magis ac magis area belli"
            },
            {
                "verse": "Picturata patet; sternuntque caduntque vicissim."
            },
            {
                "verse": "Sed caedentem opus est sublati protinus hostis"
            },
            {
                "verse": "Successisse loco et conatus vindicis alae"
            },
            {
                "verse": "Sustinuisse semel; mox, si vitaverit ictum,"
            },
            {
                "verse": "Inde referre licet se in tutum praepete planta."
            },
            {
                "verse": "At pedites prohibent leges certaminis unos,"
            },
            {
                "verse": "Cum semel exierint - facilis iactura! - reverti."
            },
            {
                "verse": "Nec vero incessus cunctis bellantibus idem,"
            },
            {
                "verse": "Pugnandive modus: pedites in praelia euntes"
            },
            {
                "verse": "Evaleant unam tantum transmittere sedem,"
            },
            {
                "verse": "Inque hostem tendunt adversi et limite recto."
            },
            {
                "verse": "Congressu tamen in primo fas longius ire,"
            },
            {
                "verse": "Et duplicare gradus concessum. At cominus hostem"
            },
            {
                "verse": "Cum feriunt, ictum obliquant et vulnera furtim"
            },
            {
                "verse": "Intentant semper lateri cavaque ilia caedunt."
            },
            {
                "verse": "Sed gemini claudunt aciem qui hinc inde elephanti,"
            },
            {
                "verse": "Cum turres in bella gerunt ac praelia miscent;"
            },
            {
                "verse": "Recta fronte valent dextra laevaque retroque"
            },
            {
                "verse": "Ferre aditum contra campumque impune per omnem"
            },
            {
                "verse": "Proruere ac totis passim dare funera castris."
            },
            {
                "verse": "Ne tamen obliquis occultent nixibus ictum,"
            },
            {
                "verse": "Qui tantum mos concessus pugnantibus arcu,"
            },
            {
                "verse": "Dilectis Marti ante alios. Nam semper uterque"
            },
            {
                "verse": "Fertur in obliquum, spatiis nigrantibus alter,"
            },
            {
                "verse": "Alter candenti semper se limite versat,"
            },
            {
                "verse": "Directisque ineunt ambo fera bella sagittis."
            },
            {
                "verse": "Nec variare licet, quamvis fas ire per omnem"
            },
            {
                "verse": "Hinc atque hinc campum atque omnes percurrere sedes."
            },
            {
                "verse": "Insultat sonipes ferus atque repugnat habenis."
            },
            {
                "verse": "Numquam continuo stipata per agmina ductu"
            },
            {
                "verse": "Procurrit. Tantum sursum sese arduus effert"
            },
            {
                "verse": "Semper et in gyrum gressus magno impete lunat"
            },
            {
                "verse": "Curvatos duplicemque datur transmittere sedem."
            },
            {
                "verse": "Si nigrante prius campo expectaverit, album"
            },
            {
                "verse": "Mox petere et sedis semper mutare colorem"
            },
            {
                "verse": "Lex iubet ac certo semper se sistere saltu."
            },
            {
                "verse": "At regina furens animis pars optima belli,"
            },
            {
                "verse": "In frontem, in terga ac dextram laevamque movetur,"
            },
            {
                "verse": "Itque iter obliquum, sed semper tramite recto"
            },
            {
                "verse": "Procedit; neque enim curvato insurgere saltu"
            },
            {
                "verse": "Cornipedum de more licet. Non terminus olli,"
            },
            {
                "verse": "Nec cursus meta ulla datur. Quocunque libido"
            },
            {
                "verse": "Impulerit, licet ire, modo ne ex agmine quisquam"
            },
            {
                "verse": "Hostilive, suove aditus occludat eunti."
            },
            {
                "verse": "Nulli etenim super educto fas agmina saltu"
            },
            {
                "verse": "Transiliisse; equiti tantum haec concessa potestas."
            },
            {
                "verse": "Cautius arma movent gentis regnator uterque,"
            },
            {
                "verse": "In quibus est omnis spes ac fiducia belli."
            },
            {
                "verse": "Omnibus incolumi rege stat cernere ferro:"
            },
            {
                "verse": "Sublato pugna excedunt et castra relinquunt."
            },
            {
                "verse": "Ille adeo in bello captus secum omnia vertit."
            },
            {
                "verse": "Ergo haerens cunctatur, eum venerantur et omnes"
            },
            {
                "verse": "Agmine circumstant denso mediumque tuentur."
            },
            {
                "verse": "Utque armis saepe eripiant, sua corpore bello"
            },
            {
                "verse": "Obiiciunt mortemque optant pro rege pacisci."
            },
            {
                "verse": "Non illi studium feriendi, aut arma ciendi;"
            },
            {
                "verse": "Se tegere est satis atque instantia fata cavere."
            },
            {
                "verse": "Haud tamen obtulerit se quisquam impune propinquum"
            },
            {
                "verse": "Obvius; ex omni nam summum parte nocendi"
            },
            {
                "verse": "Ius habet. Ille quidem haud procurrere longius ausit,"
            },
            {
                "verse": "Sed postquam auspiciis primis progressus ab aula"
            },
            {
                "verse": "Mutavit sedes proprias, non amplius uno"
            },
            {
                "verse": "Ulterius fas ire gradu, seu vulneret hostem,"
            },
            {
                "verse": "Seu vim tela ferant nullam atque innoxius erret."
            },
            {
                "verse": "Hic mos certandi, haec belli antiquissima iura."
            },
            {
                "verse": "Nunc aciem inter se certantes cernite utramque.\""
            },
            {
                "verse": "Sic ait. At quoniam, quoties fera bella fatigant"
            },
            {
                "verse": "Mortales, Superi studiis diversa foventes"
            },
            {
                "verse": "Ipsi etiam inter sese odiis bellantur iniquis,"
            },
            {
                "verse": "Maximaque interdum toto ardent praelia caelo,"
            },
            {
                "verse": "Iuppiter omnipotens folio rex fatus ab alto,"
            },
            {
                "verse": "Omnes abstinuisse iubet mortalibus armis,"
            },
            {
                "verse": "Atque minis, ne quem foveant, perterret acerbis."
            },
            {
                "verse": "Tum Phoebum vocat intonsum Atlantisque nepotem"
            },
            {
                "verse": "Egregium, furto peperit quem candida Maia,"
            },
            {
                "verse": "Insignes ambos facie et florentibus annis."
            },
            {
                "verse": "Nondum Mercurius levibus talaria plantis"
            },
            {
                "verse": "Addiderat, nondum Titania lumina agebat"
            },
            {
                "verse": "Per liquidum curru gemmato Phoebus Olympum,"
            },
            {
                "verse": "Tantum humeros pharetra insignis et crinibus aureis."
            },
            {
                "verse": "Hos pater adversis solos decernere iussit"
            },
            {
                "verse": "Inter se studiis et ludicra bella fovere,"
            },
            {
                "verse": "Ac partes tutari ambas, quas vellet uterque."
            },
            {
                "verse": "Nec non proposuit victori praemia digna."
            },
            {
                "verse": "Dii magni sedere. Deum stat turba minorum"
            },
            {
                "verse": "Circumfusa; cavent sed lege et foedere pacto,"
            },
            {
                "verse": "Ne quisquam voce, aut nutu ludentibus ausit"
            },
            {
                "verse": "Praevisos monstrare ictus. Quem denique primum"
            },
            {
                "verse": "Sors inferre aciem vocet atque invadere Martem,"
            },
            {
                "verse": "Quaesitum; primumque locum certaminis albo"
            },
            {
                "verse": "Ductori tulit, ut quem vellet primus in hostem"
            },
            {
                "verse": "Mitteret: id sane magni referre putabant."
            },
            {
                "verse": "Tum tacitus secum versat quem ducere contra"
            },
            {
                "verse": "Conveniat, peditemque iubet procedere campum"
            },
            {
                "verse": "In medium, qui reginam dirimebat ab hoste."
            },
            {
                "verse": "Ille gradus duplices superat: cui tum arbiter ater"
            },
            {
                "verse": "Ipse etiam adversum recto de gente nigranti"
            },
            {
                "verse": "Tramite agit peditem atque iubet subsistere contra"
            },
            {
                "verse": "Advenientem hostem paribusque occurrere in armis."
            },
            {
                "verse": "Stant ergo adversis inter se frontibus ambo"
            },
            {
                "verse": "In mediis campi spatiis. At mutua tentant"
            },
            {
                "verse": "Vulnera nequicquam; neque enim vis ulla nocendi est"
            },
            {
                "verse": "Armigeris, tractu dum miscent praelia eodem."
            },
            {
                "verse": "Subsidio socii dextra laevaque frequentes"
            },
            {
                "verse": "Hinc atque hinc subeunt, late et loca milite complent,"
            },
            {
                "verse": "Alternantque vices. Necdum tamen horrida miscent"
            },
            {
                "verse": "Praelia, sed placidus mediis Mars ludit in armis,"
            },
            {
                "verse": "Excursusque breves tentant tutique tenent se."
            },
            {
                "verse": "Iamque pedes nigri rectoris, qui prior hostem"
            },
            {
                "verse": "Contra iit, obliquum laeva clam strinxerat ensem,"
            },
            {
                "verse": "Atque album e mediis peditem citus abstulit armis,"
            },
            {
                "verse": "Illiusque locum arripuit praestantibus ausis."
            },
            {
                "verse": "Ah miser! instantem lateri non viderat hostem."
            },
            {
                "verse": "Ipse etiam cadit et pugnas in morte relinquit."
            },
            {
                "verse": "Tum cautus fuscae regnator gentis ab aula"
            },
            {
                "verse": "Subduxit sese media penitusque repostis"
            },
            {
                "verse": "Castrorum latebris extrema in fauce recondit"
            },
            {
                "verse": "Et peditum cuneis stipantibus abditus haesit."
            },
            {
                "verse": "Nec mora, surgit eques bellator laevus utrimque"
            },
            {
                "verse": "Et mediis hinc inde insultant coetibus ambo"
            },
            {
                "verse": "Alternique ruunt et spargunt fata per hostes."
            },
            {
                "verse": "Sternuntur pedites passim, miseranda iuventus,"
            },
            {
                "verse": "Quod nequeant revocare gradum: sonat ungula campo"
            },
            {
                "verse": "In medio et totis miscentur funera castris."
            },
            {
                "verse": "Dum vero peditum intentus Latonius heros"
            },
            {
                "verse": "Caedibus instat atrox, equitemque per agmina versat"
            },
            {
                "verse": "Vastatorem alae piceae, longe Arcada maior"
            },
            {
                "verse": "Ardor agit tacitis iamdudum invadere furtis"
            },
            {
                "verse": "Magnum aliquid peditumque ultro saepe obvia transit"
            },
            {
                "verse": "Agmina, cornipedem ducens in praelia laevum,"
            },
            {
                "verse": "Qui regi insidias tendens huc vertitur atque huc"
            },
            {
                "verse": "Per mediosque hostes impune infrenis oberrat."
            },
            {
                "verse": "Constitit optataque diu statione potitus"
            },
            {
                "verse": "Letum intentabat pariter regique, elephantique,"
            },
            {
                "verse": "Alae qui dextro cornu turritus in auras"
            },
            {
                "verse": "Attollens caput ingenti se mole tenebat."
            },
            {
                "verse": "Delius ingemuit clauso succurrere regi"
            },
            {
                "verse": "Admonitus. Namque indefensum in morte elephantem"
            },
            {
                "verse": "Linquere se videt atque ambos non posse periclo"
            },
            {
                "verse": "Eripere et fatis urgeri cernit iniquis."
            },
            {
                "verse": "Cura prior sed enim est trepidum defendere regem,"
            },
            {
                "verse": "Quem rapit in dextrum latus. At niger emicat ense"
            },
            {
                "verse": "Stricto eques et magnis elephantem intercipit ausis,"
            },
            {
                "verse": "Damnum ingens; neque enim est saevae post virginis arma"
            },
            {
                "verse": "Bellantum numero ex omni magis utilis alter."
            },
            {
                "verse": "\"Non tamen impune evades\", ait acer Apollo"
            },
            {
                "verse": "Et peditum cuneis densaque indagine cingit."
            },
            {
                "verse": "Ille igitur trepidare metu certique pericli"
            },
            {
                "verse": "Frustra velle fugam; nam hinc fata minatur Amazon,"
            },
            {
                "verse": "Inde obstat conserta phalanx. Tandem alius acto"
            },
            {
                "verse": "Virginis ense cadit, pulchrae solatia mortis."
            },
            {
                "verse": "Aestuat alba cohors latere, heu, minus utilis uno,"
            },
            {
                "verse": "Et magis atque magis furit acri accensa dolore."
            },
            {
                "verse": "Sicut ubi dextrum taurus certamine cornu"
            },
            {
                "verse": "Amisit, dum se adverso fert pectore in hostem,"
            },
            {
                "verse": "Saevior in pugnam ruit armos sanguine et alte"
            },
            {
                "verse": "Colla animosa lavans: gemitu omnis sylva remugit,"
            },
            {
                "verse": "Talis erat facies, caesi post fata elephantis,"
            },
            {
                "verse": "Candentis turmae. Hinc furiis maioribus ardet"
            },
            {
                "verse": "Phoebus et ultrices hortatur in arma cohortes"
            },
            {
                "verse": "In ferrum et caedes pronus cupidusque nocendi,"
            },
            {
                "verse": "Incautusque ambas perdit sine lege phalangas,"
            },
            {
                "verse": "Dumque hostes pariter cernat procumbere victos,"
            },
            {
                "verse": "Ipse suos morti indefensos obiicit ultro."
            },
            {
                "verse": "Mercurius melior furto cunctatur et haerens"
            },
            {
                "verse": "Usque alium ex alio spectando praevidet ictum."
            },
            {
                "verse": "Saepe ille ex longo meditatus fata superbae"
            },
            {
                "verse": "Reginae peditem perdendum cominus offert"
            },
            {
                "verse": "Dissimulatque dolos; mox poenitet et trahit alto"
            },
            {
                "verse": "Improbus errorem fingens suspiria corde."
            },
            {
                "verse": "Iamque sagittiferi e dextro spicula cornu"
            },
            {
                "verse": "Virginis in latus albentis tendebat. Id hostis"
            },
            {
                "verse": "Haud primum sensit peditemque trahebat in atram"
            },
            {
                "verse": "Laeva aciem rerum ignarus. Verum improba cladem"
            },
            {
                "verse": "Et tantas Erycina Venus miserata ruinas,"
            },
            {
                "verse": "Incauto iuveni furtim tacito innuit ore"
            },
            {
                "verse": "Atque oculis; Phoebo nam forte adversa sedebat."
            },
            {
                "verse": "Nulla mora, ad nutus divae tremefactus Apollo"
            },
            {
                "verse": "Constitit atque oculis late agmina circumspexit,"
            },
            {
                "verse": "Et subito insidias sensit peditemque retraxit,"
            },
            {
                "verse": "Quem contra impulerat dextra impiger, atque periclo"
            },
            {
                "verse": "Reginam eripuit. Tum Maia Atlantide cretus"
            },
            {
                "verse": "Litoreum caveae concessum vocibus implet"
            },
            {
                "verse": "Reginam captam ingeminans; fremit undique turba"
            },
            {
                "verse": "Coelicolum studiis variis, seseque tuetur"
            },
            {
                "verse": "Phoebus et his alto fatur de littore verbis:"
            },
            {
                "verse": "\"Quae porro invidia est dextram ludicra petenti"
            },
            {
                "verse": "Praemia corrigere incautam, in meliusque referre,"
            },
            {
                "verse": "Cum nec pacta vetent? Quodsi, Maia sate, posthac"
            },
            {
                "verse": "Id sedet omnino prohiberi, lege caveto;"
            },
            {
                "verse": "Quique prior fuerit digitis impulsus in hostem,"
            },
            {
                "verse": "Sive albus, piceusve fuat, discrimine nullo"
            },
            {
                "verse": "Ille eat et dubii subeat discrimina Martis.\""
            },
            {
                "verse": "Dixit et haec toto placuit sententia circo"
            },
            {
                "verse": "Coelicolis. Venerem obtutu clam versus acerbo"
            },
            {
                "verse": "Iuppiter increpuit, nec sensit filius Arcas."
            },
            {
                "verse": "Sed puer ingemuit labefactus corda dolore"
            },
            {
                "verse": "Ingenti. Vix se tenuit quin ludicra castra,"
            },
            {
                "verse": "Iniectisque acies manibus confunderet ambas."
            },
            {
                "verse": "Tum secum statuit furtis certare, dolisque"
            },
            {
                "verse": "Omnibus ac totis fraudes innectere castris."
            },
            {
                "verse": "Iam tum igitur iuvenem pharetratum in praelia ducens,"
            },
            {
                "verse": "Cornipedis simulare gradus iubet. Ocius ille"
            },
            {
                "verse": "Emicat atque albae reginae fata minatur."
            },
            {
                "verse": "Non Phoebum latuere doli. Subrisit et ore"
            },
            {
                "verse": "Versus ad astantes: \"Quamvis accommoda furtis"
            },
            {
                "verse": "Mercurio sit dextra\", inquit, \"fraudique, dolisque,"
            },
            {
                "verse": "Callide Atlantiada, invigiles, haud me tamen ultra"
            },
            {
                "verse": "Fallere erit. Iamque improbe iniquam corrige dextram\"."
            },
            {
                "verse": "Spectantum cunei ingenti risere theatro,"
            },
            {
                "verse": "Atque Arcas, veluti deceptus imagine falsa,"
            },
            {
                "verse": "Summisit buxum concesso in praelia gressu"
            },
            {
                "verse": "Arcum intendentem. Vigilat iam cautus Apollo,"
            },
            {
                "verse": "Fraudesque insidiasque timens occultaque furta."
            },
            {
                "verse": "Ille etenim persaepe, manu dum ducit in hostes"
            },
            {
                "verse": "Alternam buxum, ius contra et foedera pacta,"
            },
            {
                "verse": "Implicitans celeres digitos, duo corpora bello"
            },
            {
                "verse": "Obiiciat simul, observet nisi providus hostis."
            },
            {
                "verse": "Iamque equitem contra nigrantem candidus arcum"
            },
            {
                "verse": "Intendens sese opposuit pharetratus et arcet"
            },
            {
                "verse": "Reginae iugulo intentum. Tum dexter oberrat"
            },
            {
                "verse": "Huc atque huc elephas niveisque exultat in armis."
            },
            {
                "verse": "Haeserat in medio dominae regique minatus"
            },
            {
                "verse": "Albus eques ratus impune et iam forte superbus"
            },
            {
                "verse": "Nequicquam spoliorum animum pascebat amore."
            },
            {
                "verse": "Non tulit hanc speciem iuvenis pharetrarus et arcu"
            },
            {
                "verse": "Contendit calamum seseque immitit in hostem,"
            },
            {
                "verse": "Fata licet pedes intentet, moriturus in armis"
            },
            {
                "verse": "Insigni pro laude. Alvo mediae haesit arundo"
            },
            {
                "verse": "Stridula et ima chalybs descendit in ilia adactus."
            },
            {
                "verse": "Volvitur ille excussus humique et calcibus auras"
            },
            {
                "verse": "Verberat. In ventos vita indignata recessit."
            },
            {
                "verse": "Inde sagittiferurm sternit pedes: hunc pedes alter"
            },
            {
                "verse": "Hostili de plebe necat. Pugna aspera surgit."
            },
            {
                "verse": "Turribus occurrunt ingenti mole elephanti."
            },
            {
                "verse": "Saeva pharetrigeri contendunt spicula nervis,"
            },
            {
                "verse": "Quadrupedumque gemit bicolor sub verbere campus."
            },
            {
                "verse": "Incaluere animi parte ex utraque et in armis"
            },
            {
                "verse": "Concurrunt densi. Simul omnis copia gentis"
            },
            {
                "verse": "Albaeque piceaeque, duces ambaeque phalanges,"
            },
            {
                "verse": "Confusaeque acies magno certamine totis"
            },
            {
                "verse": "Densantur campis. Virtus fortunaque in unum"
            },
            {
                "verse": "Conveniunt. Hi nunc victores agmina versa"
            },
            {
                "verse": "Aequore agunt toto, versis referuntur habenis"
            },
            {
                "verse": "Nunc iidem, variantque vices et fluctuat omnis"
            },
            {
                "verse": "Area bellorum. Vasti velut aequoris undae,"
            },
            {
                "verse": "Si quando inter se recluso carcere saeva"
            },
            {
                "verse": "Bella cient animosi Euri vertuntque profundum"
            },
            {
                "verse": "Ionio in magno, aut undisono Atlanteo,"
            },
            {
                "verse": "Alternos volvunt procurva ad littora fluctus."
            },
            {
                "verse": "At medias acies inter crudescit Amazon"
            },
            {
                "verse": "Candida, plena animis, multisque in millibus ardet."
            },
            {
                "verse": "Namque sagittiferum incursans rediensque elephantem"
            },
            {
                "verse": "Nigrantes sternit; dextra laevaque per alas"
            },
            {
                "verse": "Fulminat atque manu spargens hastilia saevit."
            },
            {
                "verse": "Bellanti dant tela locum, retroque residunt"
            },
            {
                "verse": "Hinc atque hinc inimicae acies. Per tela, per hostes"
            },
            {
                "verse": "Illa ruit pulchram in mortem, simul ultima tentat"
            },
            {
                "verse": "Castra fugae fidens animosque in bella viriles"
            },
            {
                "verse": "Saeva gerit; penetrat cuneos aperitque viam vi."
            },
            {
                "verse": "Tandem fusca cohors, nigrantisque arbiter alae"
            },
            {
                "verse": "Ipse etiam arma suae trepidus, viresque, animosque"
            },
            {
                "verse": "Virginis implorat. Nulla est mora, fervida Amazon"
            },
            {
                "verse": "Emicat atque ardens paribus se sistit in armis."
            },
            {
                "verse": "Quem primum hasta aut quem postremum, bellica virgo,"
            },
            {
                "verse": "Demetis, aut quot humi candentia corpora linquis!"
            },
            {
                "verse": "Semianimes volvuntur equi niveique nigrique"
            },
            {
                "verse": "Et peditum cunei dilectaque pectora Marti,"
            },
            {
                "verse": "Aligera iuvenes ineuntes bella sagitta."
            },
            {
                "verse": "Quis cladem fando illius, quis funera pugnae"
            },
            {
                "verse": "Prostratrosque duces speret se aequare canendo?"
            },
            {
                "verse": "Sternitur omne solum buxo atque miserrima caedes"
            },
            {
                "verse": "Exoritur. Confusa inter sese agmina caedunt,"
            },
            {
                "verse": "Implicitaeque ruunt albae nigraeque phalanges,"
            },
            {
                "verse": "Sternuntur pedites et corpora quadrupedantum."
            },
            {
                "verse": "Nam versae inter se iactantes mutua tela"
            },
            {
                "verse": "Femineis ambae nituntur Amazones armis,"
            },
            {
                "verse": "Usque adeo certae non cedere, donec in auras"
            },
            {
                "verse": "Aut haec aut illa effundat cum sanguine multo"
            },
            {
                "verse": "Saevam animam, sola linquentes praelia morte."
            },
            {
                "verse": "Interea amborum populorum rector uterque"
            },
            {
                "verse": "Captivos hostes et victa cadavera bello"
            },
            {
                "verse": "Carcere servabant castris vicina, caventes"
            },
            {
                "verse": "Ne capti semel aut obita iam morte iacentes"
            },
            {
                "verse": "In vitam revocati iterum certamina inirent."
            },
            {
                "verse": "At lateri innixus Phoebeo Threicius Mars"
            },
            {
                "verse": "Iunctus amicitia puero Arcadi, si quid amico"
            },
            {
                "verse": "Fata sinant prodesse, animum per cuncta volutat,"
            },
            {
                "verse": "Observatque omnes casus; tum corpora bina"
            },
            {
                "verse": "Capta, pharetratum iuvenem peditemque nigrantes,"
            },
            {
                "verse": "Coetibus e functis iam vita atque aethere cassis"
            },
            {
                "verse": "Surripit et castris rursum clam immitit apertis."
            },
            {
                "verse": "Ergo iterum gemini captivi praelia inibant"
            },
            {
                "verse": "Miscebantque manus animosi atque arma ferebant."
            },
            {
                "verse": "Haud secus, ut perhibent, cum Colchis nacta cadaver"
            },
            {
                "verse": "Aut virgo Massylla recens cantuque triformem"
            },
            {
                "verse": "Saepe ciens Hecaten ac magni numina Ditis,"
            },
            {
                "verse": "Falsam animam insinuat membris aurasque loquaces,"
            },
            {
                "verse": "Continuo erigitur corpus loquiturque videtque"
            },
            {
                "verse": "Et vivos inter fruitur coelestibus auris."
            },
            {
                "verse": "Non tulit indignum facinus Iunonia proles"
            },
            {
                "verse": "Mulciber - ille dolum solus deprendit - et ore"
            },
            {
                "verse": "Inclamat Phoebumque monet. Thrax palluit heros"
            },
            {
                "verse": "Deprensus. Phoebo exarsit dolor ossibus ingens."
            },
            {
                "verse": "Tum Marti pater omnipotens iratus iniqua"
            },
            {
                "verse": "Praesidia abduci atque indebita corpora bello"
            },
            {
                "verse": "Protinus e castris iubet atque retexere falsos"
            },
            {
                "verse": "Hinc atque inde ictus et cuncta in pristina reddit."
            },
            {
                "verse": "Iamque duces furiis ambo maioribus instant,"
            },
            {
                "verse": "Reginasque ambas conversa per agmina mittunt."
            },
            {
                "verse": "Caede madent illae toto aequore fata serentes."
            },
            {
                "verse": "Considunt tandem observae regesque tuentur,"
            },
            {
                "verse": "Quaeque suum. Ecce autem bellatrix agminis albi"
            },
            {
                "verse": "A tergo ferro invasit stravitque nigrantem"
            },
            {
                "verse": "Ignaram. Verum ipsa etiam cadit icta sagitta,"
            },
            {
                "verse": "Ah misera et spoliis haud longum exultat opimis."
            },
            {
                "verse": "Convertere oculos ambae hinc atque inde cohortes,"
            },
            {
                "verse": "Atque acies lacrymis et femineo ululatu"
            },
            {
                "verse": "Ambas incubuisse putes, dum funera ducunt."
            },
            {
                "verse": "Tum reges moestos ipsa ad praetoria densi"
            },
            {
                "verse": "Agglomerant sese circum. Timor omnibus idem"
            },
            {
                "verse": "Incumbit. Par tempestas, par hausit utrosque"
            },
            {
                "verse": "Diluvium populos et sunt sua funera cuique."
            },
            {
                "verse": "Haud prorsus tamen ambobus defecerat omne"
            },
            {
                "verse": "Robur. Opes restant et adhuc intacta iuventus;"
            },
            {
                "verse": "Tres pedites tibi, Phoebe, sagittifer alter et ingens"
            },
            {
                "verse": "Bellua turrito dorso; totidemque tibi, Arcas,"
            },
            {
                "verse": "Excepto elephante, alta qui nuper in aula"
            },
            {
                "verse": "Pace fruens cecidit positis inglorius armis,"
            },
            {
                "verse": "Eminus aligera percussus arundine pectus."
            },
            {
                "verse": "Sed dexter tibi restat eques imperditus. Hausit"
            },
            {
                "verse": "Caetera bellantum Mars impius agmina bellique"
            },
            {
                "verse": "Alea florentes et desolaverat aulas."
            },
            {
                "verse": "At Cyllenaeo iuveni spes occidit omnis."
            },
            {
                "verse": "Aestuat amissae gentis memor et suspirat"
            },
            {
                "verse": "Heroas magnos tot fato corpora functa."
            },
            {
                "verse": "Non tamen excedit pugna. Fracta agmina bello,"
            },
            {
                "verse": "Relliquias tenues immitis Apollinis astu"
            },
            {
                "verse": "Cautior in pugnam mittit, post funera tanta"
            },
            {
                "verse": "Si qua fata sinant gentis sarcire ruinas."
            },
            {
                "verse": "It nigrum campis agmen. Stat ubique morari"
            },
            {
                "verse": "Fortunamque omnem tentare aditusque nocendi."
            },
            {
                "verse": "Exultat contra non aequo praelia motu"
            },
            {
                "verse": "Cynthius invadens. Facies indigna cohortum,"
            },
            {
                "verse": "Heu facies miseranda ducum! Raro agmine aperta"
            },
            {
                "verse": "Castra patent laete, viduatae et civibus aulae."
            },
            {
                "verse": "Moerebant vacuis thalamis regnator uterque"
            },
            {
                "verse": "Iamdudum exosi sine coniuge taedia lecti."
            },
            {
                "verse": "Primus amor maneat quamvis immotus utrisque,"
            },
            {
                "verse": "Sors tamen ad nova coniugia atque novos hymenaeos"
            },
            {
                "verse": "Flectit iniqua. Igitur primum rex agminis albi"
            },
            {
                "verse": "Reginae comites olim fidasque ministras"
            },
            {
                "verse": "Regali invitat thalamo, quae funera moestae"
            },
            {
                "verse": "Post fera bellatricis herae tela irrita bello"
            },
            {
                "verse": "Iactabant acies inter cuneosque nigrantes,"
            },
            {
                "verse": "Oppetere amissae dominae pro caede paratae."
            },
            {
                "verse": "Sed prius explorare ausus sedet atque viriles"
            },
            {
                "verse": "Cunctarum spectare animos, ut digna cubile"
            },
            {
                "verse": "Intret. In hostiles sedes atque ultima castra"
            },
            {
                "verse": "Hortaturque iubetque supremam apprendere metam."
            },
            {
                "verse": "Nulli fas etenim regis sperare cubile -"
            },
            {
                "verse": "Pacta vetant! -, nisi quae per tela invecta, per hostes"
            },
            {
                "verse": "Transactis spatiis cunctis impune suprema"
            },
            {
                "verse": "Attigerit prius adversi penetralia regis."
            },
            {
                "verse": "Arrexere animos famulae pariterque per hostes"
            },
            {
                "verse": "Limitibus properant rectis. Tamen ocior anteit"
            },
            {
                "verse": "Tertia, quam dextro ducebat semita cornu,"
            },
            {
                "verse": "Exultatque agitatque animo connubia regis;"
            },
            {
                "verse": "Nam comites spe sublapsa cessere volentes."
            },
            {
                "verse": "Illa volat coeptis immanibus; addidit alas"
            },
            {
                "verse": "Gloria praepetibus plantis et plurima merces."
            },
            {
                "verse": "Nulla obstat mora. Nec facinus prohibere tyranno"
            },
            {
                "verse": "Cura nigro est, novaque ipse etiam connubia tentat"
            },
            {
                "verse": "Et vacuis thalamis alias inducere nuptas."
            },
            {
                "verse": "Ergo iter alternae accelerant; famulamque sinistram"
            },
            {
                "verse": "Quarto limine agit, saltu sed tardior uno"
            },
            {
                "verse": "Parrhasius iuvenis. Iamque imperterrita virgo"
            },
            {
                "verse": "Candida, facta potens voti, penetraverat omnes"
            },
            {
                "verse": "Sedes atque alacris meta consederat alta."
            },
            {
                "verse": "Tum rector iubet afferri sellamque tiaramque,"
            },
            {
                "verse": "Extinctae ornatus, nec non fulgentia sceptra"
            },
            {
                "verse": "Dignaturque toro meritam optatisque hymenaeis."
            },
            {
                "verse": "Gaudet cana cohors insultatque eminus atrae."
            },
            {
                "verse": "Haud lacrymas cohibet Maia satus aethera voce"
            },
            {
                "verse": "Incessens pictosque a pectore rupit amictus."
            },
            {
                "verse": "Nigranti famulae tantum gradus unus ad ipsam"
            },
            {
                "verse": "Restabat metam,ah miserae, sed limite recto"
            },
            {
                "verse": "Turritus fera fata elephas impune minatur"
            },
            {
                "verse": "Insurgens, si supremam contingere sedem"
            },
            {
                "verse": "Audeat et toto castra obsidet ultima tractu"
            },
            {
                "verse": "Et pavidam observans extremis sedibus arcet."
            },
            {
                "verse": "Interea nova regali dignata virago"
            },
            {
                "verse": "Connubio exultans, toto dat funera campo."
            },
            {
                "verse": "Illam tollit honos novus et fortuna tumentem."
            },
            {
                "verse": "Fulminis in morem ruit atque nigrantia saevit"
            },
            {
                "verse": "Castra per et sedes ac sidera territat armis."
            },
            {
                "verse": "Horrescunt faciem invisam nigra agmina crudae"
            },
            {
                "verse": "Virginis atque imae exoptant telluris hiatus."
            },
            {
                "verse": "Diffugiunt trepidi vasto irrumpente fragore"
            },
            {
                "verse": "Hoste metuque omnes acti glomerantur in unum"
            },
            {
                "verse": "Aulai in medio iuxta latera ardua regis."
            },
            {
                "verse": "Haud secus alta boves sparsae per pascua quondam,"
            },
            {
                "verse": "Ut sensere lupum venientem, protinus omnes"
            },
            {
                "verse": "Conveniunt trepidae et fortem facto agmine taurum"
            },
            {
                "verse": "Ductorem armenti implorant ipsique propinquant"
            },
            {
                "verse": "Certatim inter se trudentes cornua rauco"
            },
            {
                "verse": "Murmure; mugitu longe nemora alta resultant."
            },
            {
                "verse": "At regina furens trepidos toto agmine victrix"
            },
            {
                "verse": "Impingens in terga ipsique ante omnia regi"
            },
            {
                "verse": "Fata parans pugnas alta ad praetoria miscet."
            },
            {
                "verse": "Nunc ruit huc, nunc huc; tunc et nisi laeva fuisset"
            },
            {
                "verse": "Mens illi, poterat candentem invadere sedem"
            },
            {
                "verse": "Limite in obliquum quarto et concludere fauces."
            },
            {
                "verse": "Ultimus ille labor regi gentique fuisset"
            },
            {
                "verse": "Nigranti et fatis Arcas lugeret iniquis."
            },
            {
                "verse": "Nempe erat hinc leti facilis via in ilia regis,"
            },
            {
                "verse": "Nec poterat quisquam se tantae opponere cladi."
            },
            {
                "verse": "Sensit Atlantiades tacitus, dubioque tremebant"
            },
            {
                "verse": "Corda metu. Accelerare hostem iubet improbus, ictum"
            },
            {
                "verse": "Ne videat, verbisque rapit per inania mentem,"
            },
            {
                "verse": "Castigatque moras: \"Adeon' iuvat usque morari,"
            },
            {
                "verse": "Nec pudor est? quae tanta animis ignavia? sic nos"
            },
            {
                "verse": "Increpitas semper cunctantes impiger ipse?"
            },
            {
                "verse": "His actus, peditem imprudens dum captat, Apollo"
            },
            {
                "verse": "Praeteriit fortunam. Alacer vocem extulit astris"
            },
            {
                "verse": "Laetitia exiliens Cyllenius. Inde periclo"
            },
            {
                "verse": "Regem ipsum eripiens opponit Amazonis armis"
            },
            {
                "verse": "Haud invitum equitem, qui saevos arceat ictus."
            },
            {
                "verse": "Tum secum meditans candenti letum elephanti,"
            },
            {
                "verse": "Qui meta arcebat famulam, ne regis iniret"
            },
            {
                "verse": "Concessos thalamos, curvato perculit arcu."
            },
            {
                "verse": "Concidit atque ictu tellurem bellua vasto"
            },
            {
                "verse": "Pulsavit moriens, dum regi intentat Apollo"
            },
            {
                "verse": "Nequicquam exitium. Tum metam impune ministra"
            },
            {
                "verse": "Nigra tenet - nec Phoebus obest - tam regia coniux."
            },
            {
                "verse": "Iamque alacres paribus certamina viribus ambo"
            },
            {
                "verse": "Rursum ineunt nuptasque ferunt in bella secundas."
            },
            {
                "verse": "Tum, quanquam ambiguae spes sint incertaque belli"
            },
            {
                "verse": "Alea adhuc, tamen ac si palmae certus et omne"
            },
            {
                "verse": "Discrimen positus sit supra, gaudia ficto"
            },
            {
                "verse": "Ore puer Maiae simulat verbisque superbit"
            },
            {
                "verse": "Improbus insultans - astus genus! - et sua creber"
            },
            {
                "verse": "Vocibus extollens albae premit arma cohortis."
            },
            {
                "verse": "Quem sic deprensa iuvenis Latonius arte"
            },
            {
                "verse": "Increpitat: \"Nondum extremam dubio ultima bello"
            },
            {
                "verse": "Imposuit fortuna manum et iam voce superbis."
            },
            {
                "verse": "Proinde mihi insulta et tumidis reple omnia verbis,"
            },
            {
                "verse": "Certa tuum annuerit tibi cum victoria Martem."
            },
            {
                "verse": "Sed iam nulla mora est. Tua nunc nunc irrita saxo"
            },
            {
                "verse": "Dicta manu\". Haec fatus reginam hortatur in hostes."
            },
            {
                "verse": "Continuo exoritur magnum certamen et ingens"
            },
            {
                "verse": "Hinc atque hinc rabies, dum fixum vincere utrisque."
            },
            {
                "verse": "Audentes in tela ruunt. Stat multus ubique"
            },
            {
                "verse": "Terror, ubique pavor mortisque simillima imago."
            },
            {
                "verse": "Nituntur cuncti adversi, seseque viro vir"
            },
            {
                "verse": "Obtulit. Invigilant castris avertere pestem"
            },
            {
                "verse": "Quisque suis hostemque fugant hostiliaque ipsi"
            },
            {
                "verse": "Castra petunt variantque vices; fortunaque ludit"
            },
            {
                "verse": "Spe cupidos et corda morae impatientia torquet."
            },
            {
                "verse": "Funera spargebat fuscae regina cohortis"
            },
            {
                "verse": "Per medias animosa acies. Non aemula contra"
            },
            {
                "verse": "Opposuit sese virgo, sed calle per hostes"
            },
            {
                "verse": "Secreto interea regis tendebat ad alta"
            },
            {
                "verse": "Limina. Dein subito captis custodibus arcis"
            },
            {
                "verse": "Irruit atque aditus irrumpens obsidet aulam,"
            },
            {
                "verse": "Intentatque necem regi. Tum nigra virago,"
            },
            {
                "verse": "Postquam altis vidit canam in penetralibus hostem,"
            },
            {
                "verse": "Caede madens strages cito linquit et imperfecta"
            },
            {
                "verse": "Funera et acta pedem retro exanimata repressit"
            },
            {
                "verse": "Nec timuit mediam se certae opponere morti"
            },
            {
                "verse": "Et patriae et trepido properans succurrere regi."
            },
            {
                "verse": "Hic aliud maius Phoebo graviusque dolendum"
            },
            {
                "verse": "Obiicitur. Nam cornipedem Cyllenius atrum"
            },
            {
                "verse": "Huc illuc agitans campo insultabat aperto."
            },
            {
                "verse": "Ardet equus saltuque furit. Nec destitit ausis,"
            },
            {
                "verse": "Donec reginae pariter regique minatus"
            },
            {
                "verse": "Optatam tenuit sedem, exitioque futurus"
            },
            {
                "verse": "Aut huic aut illi nigrantibus obstitit armis."
            },
            {
                "verse": "Ut vidit, tristi turbatus pectus Apollo"
            },
            {
                "verse": "Ingemuit, largusque genis non defuit humor."
            },
            {
                "verse": "Et iamiam labi atque retro sublapsa referri"
            },
            {
                "verse": "Spes omnis, fluxae vires, aversa deum mens."
            },
            {
                "verse": "Arcas successu exultans ac munere divum"
            },
            {
                "verse": "Laetus ovansque animum vocemque ad sidera tollit"
            },
            {
                "verse": "Et tandem rediit vigor in praecordia victo."
            },
            {
                "verse": "Protinus inclusam feriens sub Tartara mittit"
            },
            {
                "verse": "Reginam et spoliis potitur non segnis opimis."
            },
            {
                "verse": "Tantum olli bellator equus cadit ilia fossus"
            },
            {
                "verse": "Ultoris ferro regis. Nondum tamen expes"
            },
            {
                "verse": "Phoebus abit, sed pugnat adhuc atque agminis albi"
            },
            {
                "verse": "Relliquiae, pedites duo et arcu insignis eburno"
            },
            {
                "verse": "Martis amor iuvenis, nequicquam bella lacessunt."
            },
            {
                "verse": "Audentes facit amissae spes lapsa salutis,"
            },
            {
                "verse": "Succurruntque duci labenti in funera. Sed non"
            },
            {
                "verse": "Talibus auxiliis nec defensoribus istis"
            },
            {
                "verse": "Tempus eget. Toto Maia satus aequore saevit."
            },
            {
                "verse": "Instat vi multa nigra virgo septaque regis"
            },
            {
                "verse": "Circuit excidium intentans. Hac perfurit atque hac;"
            },
            {
                "verse": "Nec requievit enim, donec certamine iniquo"
            },
            {
                "verse": "Relliquias gentis candentis et ultima bello"
            },
            {
                "verse": "Auxilia absumpsit. Medio rex aequore inermis"
            },
            {
                "verse": "Constitit amissis sociis, velut aethere in alto,"
            },
            {
                "verse": "Expulit ardentes flammas ubi lutea bigis"
            },
            {
                "verse": "Luciferis Aurora, tuus pulcherrimus ignis"
            },
            {
                "verse": "Lucet adhuc, Venus et coelo mox ultimus exit."
            },
            {
                "verse": "Nulla salus illi superat, spes nulla salutis:"
            },
            {
                "verse": "Non tamen excedit victus, sed claudere sese"
            },
            {
                "verse": "Hostiles inter cuneos impune per enses"
            },
            {
                "verse": "Actus avet, donec nusquam spatia illa supersint"
            },
            {
                "verse": "Effugiis. Nam si nemo illi fata minetur,"
            },
            {
                "verse": "Nec superet sedes, quam impune capessere possit,"
            },
            {
                "verse": "Nil tantorum operum impensis foret omnibus actum,"
            },
            {
                "verse": "Sed labor effusus frustra viresque fuissent,"
            },
            {
                "verse": "Nec titulos quisquam, aut victoris nomen haberet."
            },
            {
                "verse": "Ergo per vacuas sedes desertaque castra"
            },
            {
                "verse": "Nunc huc, rursum illuc incertos implicat orbes"
            },
            {
                "verse": "Diffugiens. Niger insequitur rex aequore toto"
            },
            {
                "verse": "Atque fugae semper spatiumque abitumque relinquit."
            },
            {
                "verse": "Post ubi supremo tendentem limite gressum"
            },
            {
                "verse": "Vidit, reginam sedes servare secundas"
            },
            {
                "verse": "Iussit, ab angustis ne se ille abducere posset"
            },
            {
                "verse": "Ordinibus; tantumque fugae misero ultima restat"
            },
            {
                "verse": "Linea. Tum sese contra niger aemulus infert"
            },
            {
                "verse": "Dux gentis propriore gradu; sedes tamen una"
            },
            {
                "verse": "Alterum ab alterius contactu summovet usque."
            },
            {
                "verse": "Ut vero contra exultantem victus et expes"
            },
            {
                "verse": "Constitit invitus, fortunam nacta virago"
            },
            {
                "verse": "Extremam insiliit sedem totoque minatur"
            },
            {
                "verse": "Limite nec misero restat locus amplius usquam."
            },
            {
                "verse": "Tandem illum surgens virgo crudelis in ensem"
            },
            {
                "verse": "Immolat et finem imposuit sors aspera pugnae"
            },
            {
                "verse": "Ingenti Superum plausu et clamore secundo."
            },
            {
                "verse": "Victor Atlantiades exultat littore toto"
            },
            {
                "verse": "Improbus et victo insultat ridetque dolentem,"
            },
            {
                "verse": "Quem Pater omnipotens ad se vocat et dat habere"
            },
            {
                "verse": "Felicem virgam, qua puras evocet umbras"
            },
            {
                "verse": "Pallenti Styge, ut infectum scelus eluit ignis,"
            },
            {
                "verse": "Quaque Erebo damnet sontes et carcere caeco"
            },
            {
                "verse": "Detque adimatque oculis somnos et funere in ipso"
            },
            {
                "verse": "Lumina Lethaeo claudat perfusa sopore."
            },
            {
                "verse": "Mox vero gratum ludum mortalibus ipse"
            },
            {
                "verse": "Ostendit deus et morem certaminis huius"
            },
            {
                "verse": "Italiae primum docuit celebrare colonos."
            },
            {
                "verse": "Namque olim, ut perhibent, dilectam Scacchida, qua non"
            },
            {
                "verse": "Inter Seriadas praestantior altera Nymphas,"
            },
            {
                "verse": "Compressit ripa errantem et nil tale putantem,"
            },
            {
                "verse": "Dum pascit niveos herbosa ad flumina olores."
            },
            {
                "verse": "Tum bicolorem illi buxum dedit atque pudoris"
            },
            {
                "verse": "Amissi pretium vario ordine picturatam"
            },
            {
                "verse": "Argentique aurique gravem tabulam addidit usumque"
            },
            {
                "verse": "Edocuit. Nymphaeque etiam nunc servat honorem,"
            },
            {
                "verse": "Et nomen ludus, celebrat quem maxima Roma,"
            },
            {
                "verse": "Extremaeque hominum diversa ad littore gentes."
            },
            {
                "verse": "Omnia quae puero quondam mihi ferre solebant"
            },
            {
                "verse": "Seriades, patrii canerem dum ad flumina Serii."
            }
        ]
    ]
}