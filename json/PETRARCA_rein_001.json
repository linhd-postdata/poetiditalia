{
    "author": "Francesco Petrarca",
    "title": "epistola ad Reinaldum Veronensem",
    "url": "http://www.poetiditalia.it/texts/PETRARCA|rein|001",
    "text": [
        [
            {
                "verse": "Reinaldus Veronensis Francisco Florentino"
            },
            {
                "verse": "Est, ubi cognatis Athesis se montibus amnis"
            },
            {
                "verse": "Abdicat, urbs: cele<b>rem reddit Arena locum."
            },
            {
                "verse": "Est multis dotata bonis: qua vergit in Austrum"
            },
            {
                "verse": "Equa iacet tellus, quam beat alma Ceres;"
            },
            {
                "verse": "Pars Archtoa tumet; colles hinc inde minores"
            },
            {
                "verse": "Discedunt: Bromius hac sua dona colit."
            },
            {
                "verse": "Aureus est Collis ibi nostre proximus urbi:"
            },
            {
                "verse": "Ex re nomen habet, sors magis apta deis."
            },
            {
                "verse": "Cuius mira loci quia nunquam scribere possem,"
            },
            {
                "verse": "Exiguum vereor inseruisse stilum."
            },
            {
                "verse": "Fons ibi surgit aque, morbis medicina, tepentis;"
            },
            {
                "verse": "Subcava stat glacies, antra gelata iuvant."
            },
            {
                "verse": "Est ibi Benacus, cuius quis dicere laudes"
            },
            {
                "verse": "Suffi<ci>t? Hec omnes despicit unda lacus."
            },
            {
                "verse": "Pretereo fontes et euntes fontibus amnes"
            },
            {
                "verse": "Quos reor amnicolas incoluisse deas."
            },
            {
                "verse": "Nec memoro quod ibi, qua solis conspicit ignes,"
            },
            {
                "verse": "Collis habet lapides in quibus - adde fidem -"
            },
            {
                "verse": "In quibus astrorum tantum quit celica virtus."
            },
            {
                "verse": "Verior effigies effigiata iacet."
            },
            {
                "verse": "Indolis egregie puer hinc oriundus in aulam"
            },
            {
                "verse": "Tendit apostolici: <te> rogo, mitis ades."
            },
            {
                "verse": "Esto quod hic propria mereatur dote favorem,"
            },
            {
                "verse": "Addo precem, pocior sit favor oro prece."
            },
            {
                "verse": "Forte quod ignotus tibi te, Francisce, precatur"
            },
            {
                "verse": "Mens tua sub prima fronte stupere potest."
            },
            {
                "verse": "Desinat ire stupor: nam te tua musa remotum"
            },
            {
                "verse": "- Si nescis - cele<b>rem conspicuumque facit,"
            },
            {
                "verse": "Precipueque michi, populis qui carmina sciri"
            },
            {
                "verse": "Que tua composuit docta Minerva dedi."
            },
            {
                "verse": "Est pars una fori, quo, cum pia festa coluntur,"
            },
            {
                "verse": "Conveniens cetus in tua verba fremit."
            },
            {
                "verse": "Hic tua gramaticis, hic ius civile professis"
            },
            {
                "verse": "Exposui circum carmina stante choro."
            },
            {
                "verse": "In titulos sonuere tuos cum plausibus omnes"
            },
            {
                "verse": "Et tua promeruit grata camena decus."
            },
            {
                "verse": "Hic, status Ytalie cum deploratur et Urbi"
            },
            {
                "verse": "Adventum sponsi frons lacrimosa petit,"
            },
            {
                "verse": "Laudis adepta tue non parvum gloria muse"
            },
            {
                "verse": "Qualiacunque penes nostra theatra fuit."
            },
            {
                "verse": "Iam geminum vulgatur opus, iam fama per urbem"
            },
            {
                "verse": "Est vaga, censeris iamque poeta novus."
            },
            {
                "verse": "Si tua quid condet novitatis musa, sub orbem"
            },
            {
                "verse": "Fac veniat nostrum, sic puto pluris erit."
            }
        ],
        [
            {
                "verse": "responsio Francisci Florentini ad Reinaldum"
            },
            {
                "verse": "Fama quidem nostras iam dudum vexit ad aures"
            },
            {
                "verse": "Magnifici titulos et monumenta loci;"
            },
            {
                "verse": "Munera nec Cereris tantum vel dona Liei"
            },
            {
                "verse": "<>"
            },
            {
                "verse": "Frondosumque nemus passimque in vallibus imis"
            },
            {
                "verse": "Hac illac domitos indomitosque greges,"
            },
            {
                "verse": "Aut simul auratis habitatas piscibus undas"
            },
            {
                "verse": "Antraque nympharum concelebrata choris;"
            },
            {
                "verse": "Sed maiora canit patrie preconia vestre"
            },
            {
                "verse": "Seminaque immensis uberiora bonis."
            },
            {
                "verse": "Illa michi tellus placeat que ferre virorum"
            },
            {
                "verse": "Egregiam segetem celitus aucta solet."
            },
            {
                "verse": "Ingentes tulit hec animas. Quis laudibus equis"
            },
            {
                "verse": "Nomina clara ducum tollat ad astra cane<n>s?"
            },
            {
                "verse": "Hinc etiam illustres calamo florente poetas"
            },
            {
                "verse": "Vidimus emeritam nectere fronde comam."
            },
            {
                "verse": "Mantua preclaro quantum confidit alumpno,"
            },
            {
                "verse": "Corduba vel Sulmo civibus altisonis,"
            },
            {
                "verse": "Urbs tua tam celsum, quem protulit ipsa, Catullum"
            },
            {
                "verse": "Suspicit et summis comparat ingeniis."
            },
            {
                "verse": "Nunc tamen et lauri mirtusque hedereque silentur"
            },
            {
                "verse": "Sacraque temporibus debita vitta tuis."
            },
            {
                "verse": "Hec tacitus <dixi>, non eloquar: omnis aput me"
            },
            {
                "verse": "Cesset adulandi mens inhonesta viro."
            },
            {
                "verse": "Sed ceptam ad patrie laudem et fecunda revertor"
            },
            {
                "verse": "Gramina, que vester nutrit amenus ager."
            },
            {
                "verse": "Neve quis id falso famam putet ore locutam"
            },
            {
                "verse": "Meque renarrantem vulgus inane sequi,"
            },
            {
                "verse": "Ex locuplete domo generosos suscipe testes:"
            },
            {
                "verse": "Nomina pretereo, nam tibi nota reor."
            },
            {
                "verse": "Est vetus historie series, sed nostra recurrit"
            },
            {
                "verse": "Secula dinumerans anxia cura retro."
            },
            {
                "verse": "Gallia cum populis gravidam iam solveret alvum,"
            },
            {
                "verse": "<>"
            },
            {
                "verse": "Diverso celi tractu confinia mundi"
            },
            {
                "verse": "Ultima complevit gentibus innumeris."
            },
            {
                "verse": "Hos Asyam tenuisse ferunt et litus Eoum,"
            },
            {
                "verse": "Excipit hos patulo Grecia blanda sinu,"
            },
            {
                "verse": "Hospitaque hos operit rigidis Hyspania tectis"
            },
            {
                "verse": "Nomina permiscens mox aliena suis."
            },
            {
                "verse": "At quos Hesperie sors in regione Tegea"
            },
            {
                "verse": "Exposuit, vestris invaluere iugis,"
            },
            {
                "verse": "Quique nives gelidas glaciemve atque horrida Reni"
            },
            {
                "verse": "Murmura pertulerant asperiore situ,"
            },
            {
                "verse": "Lene solum, puros latices auramque sereni"
            },
            {
                "verse": "Etheris experti, constupuere animis"
            },
            {
                "verse": "Vinaque laturos, que nondum noverat Arthos,"
            },
            {
                "verse": "In patriam certos mittere cura fuit."
            },
            {
                "verse": "Ille liquor subita rapuit dulcedine mentes"
            },
            {
                "verse": "Et blandum inflexit barbara corda bonum."
            },
            {
                "verse": "Linquere mox terram sterilem tribulosque ferentem"
            },
            {
                "verse": "Et placitum est cunctis Ytala rura sequi."
            },
            {
                "verse": "Ergo iter Ytaliam versus collesque vinosos"
            },
            {
                "verse": "Transtulit affectus, nec gravis ille labor."
            },
            {
                "verse": "Hos Mediolanum, celebrem modo viribus urbem,"
            },
            {
                "verse": "Veronamque tuam constat habere patres."
            },
            {
                "verse": "Sat fuit hoc magnum indicium telluris opime"
            },
            {
                "verse": "Sedibus antiquis elicuisse viros."
            },
            {
                "verse": "Hec michi fortassis prius ignorata putasti"
            },
            {
                "verse": "Exilioque acies consenuisse meas."
            },
            {
                "verse": "Sic vobis ignara Deus dat pectora veri,"
            },
            {
                "verse": "Sic procul a vestro labitur orbe dies:"
            },
            {
                "verse": "Simus et Ausonia quamvis tellure remoti,"
            },
            {
                "verse": "Cor tamen est illic, corpore quicquid agam."
            },
            {
                "verse": "Verum ego nunc video quo sim progressus et ultra"
            },
            {
                "verse": "Auferor ac culpe blandior ipse mee."
            },
            {
                "verse": "<>"
            },
            {
                "verse": "<>"
            },
            {
                "verse": "Talia si nequeo, reddam tibi plura profecto:"
            },
            {
                "verse": "Vinceris hoc uno, cetera victor habe."
            },
            {
                "verse": "Vilibus ex multis preciosus surgit acervus:"
            },
            {
                "verse": "Tale fit ex tanto nobiliusque redit,"
            },
            {
                "verse": "Pensaturque auro stipule vis ampla. Quid auro"
            },
            {
                "verse": "Carius aut stipula vilius esse potest?"
            },
            {
                "verse": "Procedo, iuvenemque tuum, qui multa magistri"
            },
            {
                "verse": "Signa refert, alacri fronte - quod ipse iubes -"
            },
            {
                "verse": "Artius et geminis animi complectimur ulnis."
            },
            {
                "verse": "Est sibi sub nostro pectore parta domus."
            },
            {
                "verse": "Hunc michi longus amor meritumque et gloria patris"
            },
            {
                "verse": "Nec semel in dubiis cognita pura fides,"
            },
            {
                "verse": "Hunc manus apta graves hominum compescere curas"
            },
            {
                "verse": "Et non vulgaris spiritus ore micans,"
            },
            {
                "verse": "Hunc michi preterea tua dulcis epystola carum"
            },
            {
                "verse": "Efficit et stimulos ingeminat lateri."
            },
            {
                "verse": "Que dum se variis redimita coloribus effert,"
            },
            {
                "verse": "Compulit ut legerem terque quaterque libens;"
            },
            {
                "verse": "Mulsissetque animum, nisi quod sub fine relegi"
            },
            {
                "verse": "Verteret in dubium quod michi mentis erat."
            },
            {
                "verse": "Nam quod nostra foro volitent nova carmina vestro"
            },
            {
                "verse": "Et iuvat et vereor ne nimis alta petant."
            },
            {
                "verse": "Non ego ventosam Rodani transcendere ripam"
            },
            {
                "verse": "Speravi - fateor - nec procul illa legi."
            },
            {
                "verse": "Hiis, ubi celicole longe michi tedia vite"
            },
            {
                "verse": "Sanxerunt, satis est me resonare locis."
            },
            {
                "verse": "Hic nocet ingenio celi inclemencia nostro"
            },
            {
                "verse": "Et vulgi strepitus ambicione fremens."
            },
            {
                "verse": "Premia Pieridum ac titulos plausumque theatri"
            },
            {
                "verse": "Aptatum Grais vatibus ac Latiis"
            },
            {
                "verse": "Invidisse meo gaudet fortuna labori,"
            },
            {
                "verse": "Quamquam ea despiciens ad meliora feror."
            },
            {
                "verse": "Undique per vicos miseris lassata querelis"
            },
            {
                "verse": "Agmina conspicies, pondere pressa gravi."
            },
            {
                "verse": "In partes minimas tenuem proscindere nummum"
            },
            {
                "verse": "Gloria multorum est precipuumque decus."
            },
            {
                "verse": "Cernimus exiguo viventes querere multa"
            },
            {
                "verse": "Custodesque auro succubuisse suo."
            },
            {
                "verse": "Ingratum heredem studio dum tollat avaro,"
            },
            {
                "verse": "Hic vigilat demens et sibi semper inops."
            },
            {
                "verse": "Hic predulce manu rigidas tractare secures"
            },
            {
                "verse": "Dum putat et fasces pondus habere negat,"
            },
            {
                "verse": "Mane vagus populi rapitur per limina, sero"
            },
            {
                "verse": "Ad trepidas noctes pervigilesque redit."
            },
            {
                "verse": "Alter inexpletum siciens et torvus honori"
            },
            {
                "verse": "Imminet et vetitum post dyadema gemit."
            },
            {
                "verse": "Hec inter, vacuum curis, Helicona videre"
            },
            {
                "verse": "Fonteque Castalio tingere labra, puta,"
            },
            {
                "verse": "Non vacat: impellunt alio nos turbine venti"
            },
            {
                "verse": "Et vehimur rapidum qua tulit estus iter."
            },
            {
                "verse": "Nitimur interdum, per tot fluitancia mundi"
            },
            {
                "verse": "Si liceat stabiles equora ferre gradus,"
            },
            {
                "verse": "Si quis agat tremulam per summa cacumina cymbam"
            },
            {
                "verse": "Immotus pelago monstra nec: ulla pave<n>s."
            },
            {
                "verse": "Ante igitur tutum est quam puppis victa fatiscat"
            },
            {
                "verse": "Flectere sollicito carbasa fessa pede"
            },
            {
                "verse": "Securumque procul quam primum attingere portum,"
            },
            {
                "verse": "Turbida terribili dum furit unda Notho."
            },
            {
                "verse": "Hoc meditor, si forte Deus miserator apertum"
            },
            {
                "verse": "Pandat iter nec se deneget ipse ducem."
            },
            {
                "verse": "Est fuga pre manibus michi iam tacitusque recessus"
            },
            {
                "verse": "Molior - id paucis insinuasse velim,"
            },
            {
                "verse": "Tu tamen ex paucis -; et, si fortuna secundet"
            },
            {
                "verse": "Consiliumque regat quod modo mente tego"
            },
            {
                "verse": "Ut fugiam mundum, ne me prior ille relinquat"
            },
            {
                "verse": "Neu michi postremum dixerit ante \"vale\","
            },
            {
                "verse": "Spero quod ingenio magnum locus alter inherti"
            },
            {
                "verse": "Calcar erit, pennas et dabit ille novas."
            },
            {
                "verse": "Floridiora equidem tunc carmina nostra videbis."
            },
            {
                "verse": "Interea tamen hec qualiacunque lege"
            },
            {
                "verse": "Ignoscenda tibi; nam libera musa quietum"
            },
            {
                "verse": "Tempus habere cupit, quod michi fata negant."
            },
            {
                "verse": "Si quicquam Ytalie visurum litora posthac:"
            },
            {
                "verse": "Scribere contigerit, tu prius hospes eris."
            }
        ]
    ]
}