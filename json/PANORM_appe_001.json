{
    "author": "Panormita",
    "title": "carminum appendix",
    "url": "http://www.poetiditalia.it/texts/PANORM|appe|001",
    "text": [
        [
            {
                "verse": "Captus mente fui: quid mirum? captus Horestes,"
            },
            {
                "verse": "Quaeque futura canit docta Sibilla furit."
            },
            {
                "verse": "Nec quaeres nomen; felix discede viator."
            },
            {
                "verse": "Et te non sanum si sapis esse puta."
            }
        ],
        [
            {
                "verse": "Sforciades modica iacet hac Franciscus in urna,"
            },
            {
                "verse": "Quoi virtus animos imperiumque dedit."
            },
            {
                "verse": "Insubrium felix princeps et in ordine quartus"
            },
            {
                "verse": "Et stetit ipse ferox sub ditione Lygur."
            },
            {
                "verse": "Iusticiae cultor, post bellum pacis amator,"
            },
            {
                "verse": "Regibus auxilium suppetiasque tulit,"
            },
            {
                "verse": "Omnia belligerans implevit munia Martis,"
            },
            {
                "verse": "Sive equitis quaeras munia sive ducis."
            },
            {
                "verse": "Is potuit divi sub tempore Caesaris esse"
            },
            {
                "verse": "Magnus at in nostro tempore Caesar erat."
            }
        ],
        [
            {
                "verse": "Inclyte Sforciadum quem non capit Itala tellus"
            },
            {
                "verse": "Francisce armipotens te brevis urna tegit."
            }
        ],
        [
            {
                "verse": "Condidit haec praesul praeclara palatia Simon,"
            },
            {
                "verse": "Cuius cognomen docta ipsa Bononia fecit;"
            },
            {
                "verse": "Cuius insigne dedit princeps gratissimus olim"
            },
            {
                "verse": "Alfonsus, quale hisce tribus supereminet alis."
            },
            {
                "verse": "Ut quibus una fuit semper mens atque voluntas,"
            },
            {
                "verse": "Sic simul una forent arma atque insignia semper."
            }
        ],
        [
            {
                "verse": "Desine pro numeris nummos sperare poeta;"
            },
            {
                "verse": "Mutare institui carmina non emere."
            }
        ],
        [
            {
                "verse": "Desine tu vitae laudem sperare sacerdos,"
            },
            {
                "verse": "Si modo pro verbis verba referre studes."
            },
            {
                "verse": "Sis licet Aeneidos vates sis alter Homerus."
            },
            {
                "verse": "Malumus abs te nos munera quam numeros."
            },
            {
                "verse": "Pauperis est proprium versus dare, divitis aurum."
            },
            {
                "verse": "Dives habe versus, munera pauper habe."
            },
            {
                "verse": "Augustus Musas ac doctos doctus amavit"
            },
            {
                "verse": "Et posset versus cum dare lucra dedit."
            }
        ]
    ]
}