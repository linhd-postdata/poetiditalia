{
    "author": "Giovanni Gioviano Pontano",
    "title": "de hortis Hesperidum",
    "url": "http://www.poetiditalia.it/texts/PONTANO|hesp|001",
    "text": [
        [],
        [
            {
                "verse": "Vos o, quae liquidos fontes, quae flumina, nymphae"
            },
            {
                "verse": "Naiades, colitis, quae florida culta, Napaeae,"
            },
            {
                "verse": "Deliolosque hortos et litora cognita Musis,"
            },
            {
                "verse": "Quae colles baccho laetos flaventiaque arva"
            },
            {
                "verse": "Messibus ac summi curatis rura Vesevi,"
            },
            {
                "verse": "Quo solem vitetis iniqui et sideris aestum,"
            },
            {
                "verse": "Hac mecum placida fessae requiescite in umbra"
            },
            {
                "verse": "Gratorum nemorum, Dryades dum munera vati"
            },
            {
                "verse": "Annua, dum magno texunt nova serta Maroni"
            },
            {
                "verse": "E molli viola, e ferrugineis hyacinthis,"
            },
            {
                "verse": "Quasque fovent teneras Sebethi flumina myrtos:"
            },
            {
                "verse": "Vos gelidi fontes genitalis et aura Favonii"
            },
            {
                "verse": "Invitant, vos coeruleo quae litore pictae"
            },
            {
                "verse": "Nereides varias ducunt ad plectra choreas"
            },
            {
                "verse": "Et nudae pedibus fusaeque ad colla capillis."
            },
            {
                "verse": "En ipso de fonte et arundine cinctus et alno"
            },
            {
                "verse": "Frondenti caput, ac vitreo Sebethus ab antro"
            },
            {
                "verse": "Rorantis latices muscoque virentia tecta"
            },
            {
                "verse": "Ostentans, placidas de vertice suscitat auras,"
            },
            {
                "verse": "Quis solem fugat et salices defendit ab aestu."
            },
            {
                "verse": "Ergo agite, et virides mecum secedite in umbras,"
            },
            {
                "verse": "Naiades, simul et sociae properate, Napaeae,"
            },
            {
                "verse": "Quaeque latus tyrio munitis, Oreades, arcu."
            },
            {
                "verse": "Non hic pierii cantus, non carmina desint,"
            },
            {
                "verse": "Adventante dea. Summis en collibus offert"
            },
            {
                "verse": "Uranie se laeta: agite, assurgamus eunti,"
            },
            {
                "verse": "Et dominam comitemur, opaca et rupe sedentem"
            },
            {
                "verse": "Et rore idalio et syrio veneremur odore"
            },
            {
                "verse": "Insignem cithara et stellanti ad tempora serto."
            },
            {
                "verse": "O facilis felixque veni, dea. Me per apertos"
            },
            {
                "verse": "Aeris immensi campos summoque vagantem"
            },
            {
                "verse": "Aethere, mox toto numerantem sidera coelo"
            },
            {
                "verse": "Duxisti, legesque deum atque arcana docenti,"
            },
            {
                "verse": "Illarum et relegis series et fata recludis,"
            },
            {
                "verse": "Atque ipso rerum causas deducis olympo."
            },
            {
                "verse": "Ocia nunc hortique iuvent, genialiaque arva,"
            },
            {
                "verse": "Quaeque et amalpheae foecundant litora silvae,"
            },
            {
                "verse": "Citrigenum decus, hesperidum monumenta sororum,"
            },
            {
                "verse": "Delitiae quoque et ipsa tuae. Peneia Phoebum"
            },
            {
                "verse": "Delectent Tempe fraternaque pectora lauri;"
            },
            {
                "verse": "Te sebethiacae capiant nemora inclyta citri,"
            },
            {
                "verse": "Et quas nostra suo colit Antiniana recessu."
            },
            {
                "verse": "Nos canimus: tu, diva, fave, atque assiste canenti,"
            },
            {
                "verse": "Dum vatis veteres sacri renovantur honores;"
            },
            {
                "verse": "En manet irriguum te blanda Patulcis ad amnem."
            },
            {
                "verse": "At tu, quo gonsaga domus, quo Mantua gaudet"
            },
            {
                "verse": "Principe, dum canimus, post arma gravisque labores,"
            },
            {
                "verse": "Itala dum spargis tamarusiaque arva cruore"
            },
            {
                "verse": "Gallorum et victor spolia illa pheretria tentas,"
            },
            {
                "verse": "Francisce, heroum genus atque Bianore ductum,"
            },
            {
                "verse": "Ne desis, neve hortensem contemne laborem,"
            },
            {
                "verse": "Herculeae decus et pretium memorabile clavae."
            },
            {
                "verse": "Orbe etenim hesperio niasique ad litora quondam"
            },
            {
                "verse": "Oceani auriferis primum sese extulit hortis"
            },
            {
                "verse": "Citrius, arboreae referens praeconia palmae."
            },
            {
                "verse": "Illi perpetuus frondis decor, inter opacum"
            },
            {
                "verse": "Albescunt nitidi flores nemus, atque ita late"
            },
            {
                "verse": "Spirat odoratus Zephyris felicibus aer;"
            },
            {
                "verse": "Ipsa quidem lauro foliisque et cortice et ipso"
            },
            {
                "verse": "Stipite tum similis, tum frondescente iuventa,"
            },
            {
                "verse": "At cono inferior ramisque valentibus impar,"
            },
            {
                "verse": "Nam florum longe candore et odoribus anteit."
            },
            {
                "verse": "Quin gravida e ramis, triplici distincta colore,"
            },
            {
                "verse": "Mala nitent virides primum referentia frondes;"
            },
            {
                "verse": "Hinc rutilant fulvoque micant matura metallo,"
            },
            {
                "verse": "Flore novo semper, semper quoque foetibus aucta,"
            },
            {
                "verse": "Perpetuum Veneris monumentum at triste dolorum."
            },
            {
                "verse": "Moerebat puero extincto, lugebat amantem"
            },
            {
                "verse": "Scissa comam, et lacrimis humebat terra profusis,"
            },
            {
                "verse": "Humebant lauri, quarum frondente sub umbra"
            },
            {
                "verse": "Et positum ante pedes lamentabatur Adonim"
            },
            {
                "verse": "Et, se oblita deam, tundebat pectora palmis."
            },
            {
                "verse": "Ut vero sese dolor et gravis ira repressit,"
            },
            {
                "verse": "Ac veterum admonuit Daphne peneia amorum:"
            },
            {
                "verse": "\"Et nostros, inquit, testabitur arbor amores"
            },
            {
                "verse": "Nostrorum et maneant monumenta aeterna dolorum.\""
            },
            {
                "verse": "Ambrosio mox rore comam diffundit et unda"
            },
            {
                "verse": "Idalia corpus lavit incompertaque verba"
            },
            {
                "verse": "Murmurat ore super supremaque et oscula iungit."
            },
            {
                "verse": "Ambrosium sensit rorem coma, sensit et undam"
            },
            {
                "verse": "Idaliam corpus divinaque verba loquentis;"
            },
            {
                "verse": "Haeserunt terrae crines riguitque capillus"
            },
            {
                "verse": "Protenta in radice et recto in stipite corpus,"
            },
            {
                "verse": "Lanugo in teneras abiit mollissima frondes,"
            },
            {
                "verse": "In florem candor, in ramos brachia et ille,"
            },
            {
                "verse": "Ille decor tota diffusus in arbore risit;"
            },
            {
                "verse": "Vulnificos spinae referunt in cortice dentes,"
            },
            {
                "verse": "Crescit et in patulas aphrodisia citrius umbras."
            },
            {
                "verse": "Colligit hinc sparsos crines dea, mandat et altae"
            },
            {
                "verse": "Telluri infodiens, tum sic affata: \"Meis heu"
            },
            {
                "verse": "Consita de lacrimis, nunquam viduabere fronde,"
            },
            {
                "verse": "Semper flore novo semperque ornabere pomis"
            },
            {
                "verse": "Hortorum decus et nemorum illecebraeque domorum;\""
            },
            {
                "verse": "Osculaque illacrimans ligno dedit, eque capillis"
            },
            {
                "verse": "Summa sub tellure agitans fibramina ducit,"
            },
            {
                "verse": "Hauriat ut sitiens undam atque alimenta ministret."
            },
            {
                "verse": "Illa velut dominae luctum solata recentes"
            },
            {
                "verse": "Excussit frondes, resupinaque vertice canos"
            },
            {
                "verse": "Diffudit florum nimbos, quis pectora divae"
            },
            {
                "verse": "Implevitque sinum et lacrimas sedavit euntes;"
            },
            {
                "verse": "Exin hesperiis arbor nitet aurea silvis."
            },
            {
                "verse": "At postquam herculeis humeris stetit axis et Atlas"
            },
            {
                "verse": "Prospexit coelo et fessus requievit in antro"
            },
            {
                "verse": "Et iam fata deum latii et scelera impia monstri"
            },
            {
                "verse": "Ultricem expectant clavam, procul orbe subacto,"
            },
            {
                "verse": "Geryone extincto, spoliis insignis abactamque"
            },
            {
                "verse": "Advexit praedam et nostris stetit ultor in arvis,"
            },
            {
                "verse": "Idem humeris, idem ipsa arcu clavaque superbus,"
            },
            {
                "verse": "Devexit simul hesperio de litore silvas,"
            },
            {
                "verse": "Hesperidum silvas, nemora effulgentia et auro."
            },
            {
                "verse": "Quis post Phormiadum saltus, fragrantia myrto"
            },
            {
                "verse": "Litora Caietae fontesque ornavit et hortos"
            },
            {
                "verse": "Virginis Hormialae. Venientem ea Thybride ab hudo"
            },
            {
                "verse": "Accipit hospitio et thalami simul addit honores;"
            },
            {
                "verse": "Hinc et ob aetatis florem placidosque hymenaeos"
            },
            {
                "verse": "Auriferae pretium tulit arboris, inde recenti"
            },
            {
                "verse": "Implevit campos nemore et zephirytide silva,"
            },
            {
                "verse": "Qua laestrygonios saltus, saxa horrida, Nereus"
            },
            {
                "verse": "Lambit et aequoreae Liris secat arva Suessae,"
            },
            {
                "verse": "Quaque et oliviferis de collibus edita prisco"
            },
            {
                "verse": "Nympha Lamo irriguos Fundania prospicit agros"
            },
            {
                "verse": "Distinctosque hortos pomis et litora myrtis;"
            },
            {
                "verse": "Quin et rura sororis Amalphidos et Sirenum"
            },
            {
                "verse": "Ditavit scopulos niasaei munere mali."
            },
            {
                "verse": "Nunc, age, qui cultus citriis, quae certa serendi"
            },
            {
                "verse": "Tempora, quaeque illis regio magis apta ferendis"
            },
            {
                "verse": "Expediam, nullique loquar memorata priorum."
            },
            {
                "verse": "Principio apricum ad solem ventosque tepentes"
            },
            {
                "verse": "Vergat ager; putres glebae, quaeque aequora rastris"
            },
            {
                "verse": "Molle sonent fluidum facile admissura liquorem."
            },
            {
                "verse": "Nec mihi displiceat salebrosi glarea ruris,"
            },
            {
                "verse": "Quaeque solo tenui graciles imitatur arenas,"
            },
            {
                "verse": "Si modo saepe fimo spargas, si pronior unda"
            },
            {
                "verse": "Diluat ipsa super laetusque instillet et himber."
            },
            {
                "verse": "Quid non expugnet sollers industria? Non me"
            },
            {
                "verse": "Aut pudeat dum mane suas Philomela querelas"
            },
            {
                "verse": "Instaurat seu maiores sol suscitat umbras,"
            },
            {
                "verse": "Plena manu liquidis invergere dolia lymphis"
            },
            {
                "verse": "Spumantemque cavis inferre canalibus amnem,"
            },
            {
                "verse": "Solari et mollem cantu mulcente laborem;"
            },
            {
                "verse": "Aut etiam occasum ad solem primasque tenebras,"
            },
            {
                "verse": "Dum nox oceano nigris sese exerit alis,"
            },
            {
                "verse": "Aut tenebris mediis et cum intempesta silet nox"
            },
            {
                "verse": "Nec nocturna negat rorantia lumina Phoebe,"
            },
            {
                "verse": "Et flumen ruere et fontes mersatilis urnae:"
            },
            {
                "verse": "Tantum havet inspergi sese himbre niasias arbor."
            },
            {
                "verse": "Imprimis fuge sithonii mala frigora coeli,"
            },
            {
                "verse": "Afflatus cave threicios Boreamque nivalem,"
            },
            {
                "verse": "Quique lycaonio spirant de vertice Cauri."
            },
            {
                "verse": "Quod si non alia poteris ratione malignum"
            },
            {
                "verse": "Frigus et othrysii compescere flamina venti,"
            },
            {
                "verse": "Obiicibus cohibe ac summi molimine muri,"
            },
            {
                "verse": "Aut olea et multa prudens circumtege lauro,"
            },
            {
                "verse": "Aut valle occulta vastique crepidine saxi,"
            },
            {
                "verse": "Aut ubi celsa suis obstent fastigia tectis."
            },
            {
                "verse": "Quin et per validas hiemes, per sidera nota,"
            },
            {
                "verse": "Cum coelum riget atque gelo coit altior aether,"
            },
            {
                "verse": "Tum gelidae noctes concretaque terra pruina"
            },
            {
                "verse": "Imprimis metuenda et iniquus Iupiter hortis."
            },
            {
                "verse": "Ergo quamprimum coniecto stramine et arctis"
            },
            {
                "verse": "Cratibus, aut sparsis circum supraque maniplis"
            },
            {
                "verse": "Impiger alpini compesce incommoda coeli"
            },
            {
                "verse": "Iratumque Eurum, aut fumos succende volantes,"
            },
            {
                "verse": "Aut calcis vivae cumulosque fimumque calentem"
            },
            {
                "verse": "Insterne et calidis gelidum aera vince favillis;"
            },
            {
                "verse": "Ac supplex venerare deos et thura benigno"
            },
            {
                "verse": "Ure Iovi, avertat glaciem, componat et iras."
            },
            {
                "verse": "Nanque ferunt ob primitias quandoque negatas"
            },
            {
                "verse": "Iunonem indignantem animo graviterque dolentem"
            },
            {
                "verse": "Immisse et stragem arboribus citriisque ruinam,"
            },
            {
                "verse": "Hesperii generis malorum stirpe perempta;"
            },
            {
                "verse": "Donec eam Venus e Medorum divite silva"
            },
            {
                "verse": "Relliquias relegens per Afrorum pinguia culta"
            },
            {
                "verse": "Rursus in Italiam genti transmisit habendam"
            },
            {
                "verse": "Aeneadum, quo priscus honos et cura nepotum"
            },
            {
                "verse": "In silvis veteres renovaret Adonidis ignes,"
            },
            {
                "verse": "Aeternum et maneant monumenta insignia amorum."
            },
            {
                "verse": "Tu vero, quotiens aestusque et solis iniquum"
            },
            {
                "verse": "Fervorem metues rapidi et fera sidera Cancri,"
            },
            {
                "verse": "Aut glaciem quotiens inimicae et tempora brumae,"
            },
            {
                "verse": "Verge iterum latices, iterum fluvialia mersa"
            },
            {
                "verse": "Stagna super; sic ipse aestus, sic frigora vinces."
            },
            {
                "verse": "Nanque aestu sitientem alte externoque calore"
            },
            {
                "verse": "Arentem madidans, sedas aestumque sitimque."
            },
            {
                "verse": "At glacie inclusus calor aestuat et furit intus"
            },
            {
                "verse": "Flamma vorax. Tum funde himbrem, tum flumine largo"
            },
            {
                "verse": "Irrora siccas occulto ex igne medullas,"
            },
            {
                "verse": "Quo vigor adversum soles se et frigora duret."
            },
            {
                "verse": "Vere autem et cum sol paribus se temperat horis,"
            },
            {
                "verse": "Tunc tuto liceat telluri infigere plantas;"
            },
            {
                "verse": "Nec toto verear scrobibus committere in anno,"
            },
            {
                "verse": "Aestate umbrosis in vallibus; ast hieme et cum"
            },
            {
                "verse": "Mollis in aprico mitescit terra recessu,"
            },
            {
                "verse": "Si modo perpetuus laticum mihi defluat humor,"
            },
            {
                "verse": "Nec desit coniux, plena quae diluat urna,"
            },
            {
                "verse": "Et nunc frondenti ramo defendat ab aestu,"
            },
            {
                "verse": "Nunc solem hibernis admittat mensibus, et nil"
            },
            {
                "verse": "Linquat inexhaustum, curaque utatur et arte."
            },
            {
                "verse": "Nec vero Insubrium campis, ticinide terra,"
            },
            {
                "verse": "Quaque Pado alniferis infert sese Adua ripis,"
            },
            {
                "verse": "Ausit se riguis committere citrius hortis,"
            },
            {
                "verse": "Nec qua iuncta Pado scindit sua Mincius arva,"
            },
            {
                "verse": "Arva virum, heroum, imprimisque feracia vatum;"
            },
            {
                "verse": "Arte tamen studioque cloneia ponitur arbos"
            },
            {
                "verse": "In rheda, cui pingue solum, cui plurima tellus"
            },
            {
                "verse": "Insit et assidua madeat stirps aurea dextra,"
            },
            {
                "verse": "Sub Iove quae ferat aestates, hiemique malignae"
            },
            {
                "verse": "Infertur tectis, calidoque fovetur in antro."
            },
            {
                "verse": "Benaci tamen ad ripam Charidaeque recessus"
            },
            {
                "verse": "Laeta nitet ramisque exsultat adonias arbor."
            },
            {
                "verse": "Munus et hoc, Cytherea, tuum, dum forte canentem"
            },
            {
                "verse": "Ad virides Saloi salices tua dulcia furta,"
            },
            {
                "verse": "Et pueri amplexus teneros et Adonidis ignes"
            },
            {
                "verse": "Miraris vatem egregium, cui candida plaudit"
            },
            {
                "verse": "Verona et liquidis Athesis favet assonus undis."
            },
            {
                "verse": "Ille suas canit ad volucres, sua reddit Adonim"
            },
            {
                "verse": "Silva, dionaeae ludunt ad carmina nymphae;"
            },
            {
                "verse": "Ipsa tuos repetis lusus, repetis hymenaeos,"
            },
            {
                "verse": "Per silvas, per saxa sonat tibi gratus Adonis,"
            },
            {
                "verse": "Antra et per valles resonat formosus Adonis:"
            },
            {
                "verse": "\"Huc, o Adoni, ades, huc ades, o mihi dulcis Adoni.\""
            },
            {
                "verse": "Addis et his etiam suspiria: suspirarunt"
            },
            {
                "verse": "Et tecum salices et tecum flumina; dumque"
            },
            {
                "verse": "Et flectunt salices ramos et flumina cursum,"
            },
            {
                "verse": "Illicet et salices frondes et poma tulerunt"
            },
            {
                "verse": "Hesperidum nemoris (nam sic, dea grata, tulisti),"
            },
            {
                "verse": "Illicet et fluvii gaudent cyrenide silva"
            },
            {
                "verse": "Delituisse novoque comas nituisse decore,"
            },
            {
                "verse": "Gaudet et ipsa suo Verona ornata Catullo,"
            },
            {
                "verse": "Altisonisque favet reflexa e montibus echo,"
            },
            {
                "verse": "Sirmiaque auratis resplendent rura volemis."
            },
            {
                "verse": "Sed tamen et scrobibus modus hic erit, ut neque in altum"
            },
            {
                "verse": "Desideat nimis, ut quantum radice profunda"
            },
            {
                "verse": "Haeserat, hoc paulo iaceat plus, eque lacuna"
            },
            {
                "verse": "Hauriat ut solitos himbres madidumque fluentum:"
            },
            {
                "verse": "Tum baculo aut pedibus facilem calcabis arenam."
            },
            {
                "verse": "Parce tamen teneris fibris, cautusque benignam"
            },
            {
                "verse": "Affer opem, indulge et levibus pueriliter annis."
            },
            {
                "verse": "Haec inter geniumque loci nymphasque sorores"
            },
            {
                "verse": "Implora auxilio, et faveas simul auspice dextra."
            },
            {
                "verse": "Quin etiam vellens fosso de gurgite plantam"
            },
            {
                "verse": "Rursus et infodiens, dextra fautrice, videto"
            },
            {
                "verse": "Cum tenera radice simulque haurire, simulque"
            },
            {
                "verse": "Nativae infodere et multum telluris, ut haerens"
            },
            {
                "verse": "In patria possit melius consuescere terra."
            },
            {
                "verse": "Ipse vides puerum materno lacte repulsum"
            },
            {
                "verse": "Indignantem alio ductare e pectore mammas"
            },
            {
                "verse": "Huberibusque aliis dulces haurire liquores."
            },
            {
                "verse": "Altera confestim subeat te cura, valenti"
            },
            {
                "verse": "Sistere eam vallo sociisque adiungere truncis,"
            },
            {
                "verse": "Ne venti excutiant teneram, ne verbere torto"
            },
            {
                "verse": "Auferat inducto Boreas immanis hiatu"
            },
            {
                "verse": "Et sullime volet rapidis iactanda procellis."
            },
            {
                "verse": "Ergo et ubi in ramos frondens sese extulit, actis"
            },
            {
                "verse": "Sub terram sparsim radicibus, iniice ferrum,"
            },
            {
                "verse": "Caede manu, ne in luxuriem fundatur inanem;"
            },
            {
                "verse": "Nam veniet quocunque voces. Sed frigora vita,"
            },
            {
                "verse": "Neve alte inflictum cera contingere vulnus"
            },
            {
                "verse": "Sit pudor, urat ne calor, aut ne frigora laedant."
            },
            {
                "verse": "Atque hinc quo cultu citrii quave arte vel usu"
            },
            {
                "verse": "Proveniant, paucis (nam nec sunt multa) docebo."
            },
            {
                "verse": "Partem etenim insitio, partem sibi semina, partem"
            },
            {
                "verse": "Vendicat in generis sobolem producta propago."
            },
            {
                "verse": "Ergo ubi subductum felici e matre flagellum"
            },
            {
                "verse": "Videris, hoc gladio medium feri et iniice saxum,"
            },
            {
                "verse": "Qua vulnus patet, et plagae sic consule hianti;"
            },
            {
                "verse": "Inde terebrato per aperta foramina fundo"
            },
            {
                "verse": "Fictile coniicias, pulla et mox obrue terra,"
            },
            {
                "verse": "Nec sit parca manus stillanti infundere gutto."
            },
            {
                "verse": "Radicem lento ducet de cortice ramus,"
            },
            {
                "verse": "Subiicietque novas geminato ex hubere vires."
            },
            {
                "verse": "Ergo ubi in Italiam quater adventaverit ales"
            },
            {
                "verse": "Daulias, i, rescinde manu atque excide securi"
            },
            {
                "verse": "Frondentem ramum, et terrae committe subactae"
            },
            {
                "verse": "Optatam prolem fibris et fronde vigentem,"
            },
            {
                "verse": "Ornet ut excultos et flore et frugibus agros."
            },
            {
                "verse": "Quin etiam, cum se felici matris in umbra,"
            },
            {
                "verse": "Eduxit soboles, ferro diffinde et adactum"
            },
            {
                "verse": "Infigas lapidem, ducto mox infode sulco;"
            },
            {
                "verse": "Crescet in immensum multa radice virago."
            },
            {
                "verse": "Si tibi seminium curae, primum elige terram"
            },
            {
                "verse": "Sole sub aprico, nulli quae obnoxia vento;"
            },
            {
                "verse": "Hanc validis rastris et duro verbere marrae"
            },
            {
                "verse": "Discute, et in tenuem redigas studiosus arenam."
            },
            {
                "verse": "Hinc semen legito, lectum graviore notatu"
            },
            {
                "verse": "Aequatis spatiis serito dextraque fideli"
            },
            {
                "verse": "Infodito, infossum solito de more rigato,"
            },
            {
                "verse": "Et studiosa manus divellat gramina circum."
            },
            {
                "verse": "Non mora: iam toto tollent sese agmina campo,"
            },
            {
                "verse": "Et paribus spatiis aequato et marte ferentur."
            },
            {
                "verse": "Hinc brevibus vallis sub signum figito, et haerbas"
            },
            {
                "verse": "Ipse manu legito, lectas sub sole cremato,"
            },
            {
                "verse": "Saepius et duris agitato bidentibus alte"
            },
            {
                "verse": "Frondentem silvam Zephyrosque aurasque cientem."
            },
            {
                "verse": "Nec vero non illa tibi sit maxima cura"
            },
            {
                "verse": "Et pubi tenerae, et postquam sese extulit arbos"
            },
            {
                "verse": "Sordentes soleas simul et praesegmina tetra,"
            },
            {
                "verse": "Illuviem immundam crassisque liquoribus haustam"
            },
            {
                "verse": "Ingerere, humorem ut lentum radicibus imis"
            },
            {
                "verse": "Instillent himbri atque actis fluvialibus undis."
            },
            {
                "verse": "Praecipue foetus gravidos nitidamque iuventam"
            },
            {
                "verse": "Praestabunt infossa canum tibi squalida tabo"
            },
            {
                "verse": "Corpora, dum pingues gaudent uligine fibrae"
            },
            {
                "verse": "Luxuriantque hieme in media atque arentibus arvis;"
            },
            {
                "verse": "Nec dubita aggestum cinerem squalentiaque ossa"
            },
            {
                "verse": "Mersa solo infodere, aut hominum excrementa suumve"
            },
            {
                "verse": "Inferre, aut laetis sparsim radicibus urnam"
            },
            {
                "verse": "Fundere et humani maleolentia flumina lotii,"
            },
            {
                "verse": "Nocte tamen, ne te petulans vicinia damnet"
            },
            {
                "verse": "Nidore offensa et graviter spirantibus auris."
            },
            {
                "verse": "Iam tempus legere et cultis disponere in hortis,"
            },
            {
                "verse": "Et tondere manu, et rivos agitare sonantes,"
            },
            {
                "verse": "Colligere et plenis redolentia citria ramis"
            },
            {
                "verse": "Aestivum ad solem et vento crepitantibus umbris."
            },
            {
                "verse": "Colligis ipse manu. Coniux in parte laborum"
            },
            {
                "verse": "Dulcis adest, capit expensis de fune canistris,"
            },
            {
                "verse": "Et mirata sinum pomis gravioribus implet."
            },
            {
                "verse": "Et (memini) astabat coniux, floresque legentem"
            },
            {
                "verse": "Idalium in rorem et Veneris mollissima dona"
            },
            {
                "verse": "Amplexata virum, molli desedit in haerba"
            },
            {
                "verse": "Et mecum dulces egit per carmina ludos;"
            },
            {
                "verse": "Quae nunc elysios, o fortunata, recessus"
            },
            {
                "verse": "Laeta colis sine me, sine me per opaca vagaris"
            },
            {
                "verse": "Culta roseta legens et serta recentia nectis;"
            },
            {
                "verse": "Immemor ah nimiumque tui studiosa quietos"
            },
            {
                "verse": "Umbrarum saltus et grata silentia captas."
            },
            {
                "verse": "Sparge, puer, violas, manes salvete beati:"
            },
            {
                "verse": "Uxor adest Ariadna meis honeranda lacertis."
            },
            {
                "verse": "O felix obitu, quae non violenta Brigantum"
            },
            {
                "verse": "Perpessa imperia, quae non miserabile nati"
            },
            {
                "verse": "Funus et orbati senis immedicabile vulnus"
            },
            {
                "verse": "Vidisti et patrios foedata sede penates."
            },
            {
                "verse": "Sed solamen ades, coniux; amplectere, neu me"
            },
            {
                "verse": "Lude diu, amplexare virum ac solare querentem"
            },
            {
                "verse": "Et mecum solitos citriorum collige flores."
            },
            {
                "verse": "Est vero et duplex citrii genus, et quod amores"
            },
            {
                "verse": "Iucundos referat dulces et Adonidis ignes,"
            },
            {
                "verse": "(Sic placitum Veneri) dulce hoc; quodque acre dolores"
            },
            {
                "verse": "Et tristes luctus et lamentabile funus"
            },
            {
                "verse": "Sorte refert, suus ut lacrimis ne desiit amaror."
            },
            {
                "verse": "Rara sed ausonio Lamiaeque in litore foetus"
            },
            {
                "verse": "Dat dulces, succosque frequens meditatur acerbos;"
            },
            {
                "verse": "Contra solis ad ortum atque in gangetide terra"
            },
            {
                "verse": "Sponte sua dulcem victum ac redolentia ramis"
            },
            {
                "verse": "Mella liquat, fluit eque indis liquor atticus hortis."
            },
            {
                "verse": "Nuper enim hesperio oceano calletia pubes"
            },
            {
                "verse": "Digressa, ignotosque locos et inhospita sulcans"
            },
            {
                "verse": "Aequora, non solitos tractus, nova litora obivit,"
            },
            {
                "verse": "Et procul arentis Libyae penetravit arenas"
            },
            {
                "verse": "Audax, nec notas, pontus quas circuit, urbes."
            },
            {
                "verse": "Hinc Austro approperans coeloque intenta cadenti"
            },
            {
                "verse": "Sideraque adverso servans labentia mundo,"
            },
            {
                "verse": "Incidit obscurum gelidi Aegocerontis in orbem"
            },
            {
                "verse": "Attonita et rerum novitate umbrisque locorum;"
            },
            {
                "verse": "Inde pedem referens Prassi convertit ad oras,"
            },
            {
                "verse": "Barbaricumque fretum exsuperans Rhaptique procellas,"
            },
            {
                "verse": "Tandem gemmiferos Indi defertur ad amnes"
            },
            {
                "verse": "Litoraque e citriis semper fragrantia silvis,"
            },
            {
                "verse": "E quibus hyblaeosque favos et hymettia foetu"
            },
            {
                "verse": "Mella dari, dulcemque refert e cortice rorem"
            },
            {
                "verse": "Sponte quidem at succos longe indignanter amaros:"
            },
            {
                "verse": "Usqueadeo coelique situs solaque abdita terrae"
            },
            {
                "verse": "Et soles variant ipsi positusque locorum."
            },
            {
                "verse": "Ergo alibi natura, suo se robore firmans,"
            },
            {
                "verse": "Indiga nil opis est nostrae victrixque superbit;"
            },
            {
                "verse": "Ast alibi curasque hominum atque inventa requirit,"
            },
            {
                "verse": "Obsequiturque arti et legum sese arctat habenis."
            },
            {
                "verse": "Nanque haec sponte sua quaedam se in luminis oras"
            },
            {
                "verse": "Educunt, matrisque suae tolluntur in umbra;"
            },
            {
                "verse": "Illa hominum expectant operas manuumque laborem,"
            },
            {
                "verse": "Naturae tacitum minus: nam prorsus ad artem"
            },
            {
                "verse": "Insitio est referenda humanae et mentis acumen,"
            },
            {
                "verse": "De qua post in parte sua suo et ordine dicam."
            },
            {
                "verse": "Sin curae tibi sit grandes educere foetus,"
            },
            {
                "verse": "Et patulas implere manus, age, decute ramis"
            },
            {
                "verse": "Crescentem prolem, e multis ut pauca supersint"
            },
            {
                "verse": "Poma, sed et maiora loco et magis auspice nata;"
            },
            {
                "verse": "Huberiore etenim succo laetabitur haeres"
            },
            {
                "verse": "Fraterni lactis vacua et dominator in aula."
            },
            {
                "verse": "Neve autem toto fructus tibi desit in anno,"
            },
            {
                "verse": "Carpe manu partem et plenis bacchare canistris;"
            },
            {
                "verse": "Quae reliqua est, gravidis sinito gaudere volemis."
            },
            {
                "verse": "Confestim qua parte dolet viduata recentem se"
            },
            {
                "verse": "Induit in florem atque implet spe divite ramos;"
            },
            {
                "verse": "Sic etenim alterno ditescet silva metallo."
            },
            {
                "verse": "Nunc, quae sit formae ratio et quae cura, docendum,"
            },
            {
                "verse": "Undique quo decor ipse sibi et nova gratia constet,"
            },
            {
                "verse": "Nec frustra veteres Veneris referentur amores."
            },
            {
                "verse": "Non alias cultu maiore incessit Adonis"
            },
            {
                "verse": "Venatum, non niliacas spectatior unquam"
            },
            {
                "verse": "In silvas, non ante Venus maiore paratu"
            },
            {
                "verse": "Ornarat, quam luce quidem, qua fossus ab apro"
            },
            {
                "verse": "Concidit et nigras tabo madefecit arenas."
            },
            {
                "verse": "Cingebat crinem myrrae de palmite ramus,"
            },
            {
                "verse": "Ad frontem roseus diffulgebat hyacinthus,"
            },
            {
                "verse": "Succincta et nitidum velabat purpura pectus,"
            },
            {
                "verse": "Collaque fulgentes variabant candida baccae"
            },
            {
                "verse": "Sparsim purpureis et coeruleis immistis,"
            },
            {
                "verse": "Cingulaque auratis radiabant aspera bullis;"
            },
            {
                "verse": "Elatis humeris pendebat aheneus ensis,"
            },
            {
                "verse": "Ad capulum viridis fulgebat in orbe smaragdus,"
            },
            {
                "verse": "Interstincta auro vagina, argentea cuspis,"
            },
            {
                "verse": "Crura cleoneae vestibant levia pelles,"
            },
            {
                "verse": "Distinctique auro Tritones et aurea cymba,"
            },
            {
                "verse": "Qua quondam paphias Venus ipsa enavit ad arces;"
            },
            {
                "verse": "Horrebant manibus duro venabula cornu"
            },
            {
                "verse": "Et paribus nodis paribusque nitentia gemmis."
            },
            {
                "verse": "Talibus ornatum in silvas dea mittit opacas,"
            },
            {
                "verse": "Osculaque in roseis linquit signata labellis;"
            },
            {
                "verse": "Arboreos igitur cultus dea poscit et ipsis"
            },
            {
                "verse": "Ornatu atque auro longe splendescere in hortis."
            },
            {
                "verse": "Quocirca cum primum aetas feret, ipse benigna"
            },
            {
                "verse": "Siste manu plantam rectoque in stipite firma;"
            },
            {
                "verse": "Siquid et incultum, ferro preme; ferrea cera"
            },
            {
                "verse": "Vulnera perlinito, frigus ne permeet artus;"
            },
            {
                "verse": "In conum crescat facito, ramosque fluentes"
            },
            {
                "verse": "Sedulus attondeto et legem frondibus indito."
            },
            {
                "verse": "Usque suus puero ne desit lacteus humor,"
            },
            {
                "verse": "Tu tenui calicem suspende in palmite filo"
            },
            {
                "verse": "Imple et aqua, tenuemque in aquam mox iniice vittam,"
            },
            {
                "verse": "Quae labro emineat pendens, quae stillet et usque"
            },
            {
                "verse": "Languentem rorem, levi qui cortice labens"
            },
            {
                "verse": "Ducat limosam gutta fluitante lacunam;"
            },
            {
                "verse": "At postquam sese summas subduxit in auras"
            },
            {
                "verse": "Et felix trunco et ramis frondentibus arbos,"
            },
            {
                "verse": "Liberior tibi sit durata et frigore et aestu."
            },
            {
                "verse": "Non omnis tamen aut labor est, aut cura neganda;"
            },
            {
                "verse": "Nec tu parce oculis, dextrae si parcis, nec te"
            },
            {
                "verse": "Aut sobolem mirari, aut ramos forte gravatos,"
            },
            {
                "verse": "Aut pigeat mediis laudare in solibus umbras,"
            },
            {
                "verse": "Aut genio indulgentem agitare choros et iniquo"
            },
            {
                "verse": "Sole sub appositisque toris mensaque beata"
            },
            {
                "verse": "Ludere, fumosum puero fundente falernum."
            },
            {
                "verse": "Interea florum nimbus cadit, et fragrantem"
            },
            {
                "verse": "Ad praedam coniux, ad praedam nata generque"
            },
            {
                "verse": "Surgit laeta toris et flore exsultat honesto,"
            },
            {
                "verse": "Quem lectum liquat ac thalamos inodorat, amorumque"
            },
            {
                "verse": "Ipsa viri memor et vestes intingit et ora."
            },
            {
                "verse": "Ergo et frondentem bruma mirabere et aestu"
            },
            {
                "verse": "Florentem, auratis utroque et tempore malis"
            },
            {
                "verse": "Fulgentem: cole sub nivibus, sub sidere Cancri,"
            },
            {
                "verse": "Nocturnis neu parce operis, neu parce diurnis."
            },
            {
                "verse": "Quoque modo id facias exempla antiqua monebunt."
            },
            {
                "verse": "Rivus aquae fluat, aut fontes roratilis urnae"
            },
            {
                "verse": "Muniat elatus paries; daphneia laurus"
            },
            {
                "verse": "Multa tegat super et grato tueatur amictu,"
            },
            {
                "verse": "Arceat et fulmen; quotiens et cura vocarit"
            },
            {
                "verse": "Sparge fimum, calcis tumulos age, neve nivales"
            },
            {
                "verse": "Sistere per ramos patitor, sed discute nimbos,"
            },
            {
                "verse": "Ingentesque cita fumos et consere pugnam"
            },
            {
                "verse": "Flatibus hibernis culmoque et crate saligna."
            },
            {
                "verse": "Sed memini, cum nullae artes, non arma dolique"
            },
            {
                "verse": "Vim coeli adversam ferrent: periere comantes"
            },
            {
                "verse": "Silvae, obriguere gelu nemora omnia, late"
            },
            {
                "verse": "Irrumpit mors, intereunt decora alta sororum"
            },
            {
                "verse": "Hesperidum, saevit scythicis Aquilonibus aer,"
            },
            {
                "verse": "Concreta et solitos sistunt cava flumina cursus."
            },
            {
                "verse": "Quod quando (avertat Venus ipsa) rigentibus Euris"
            },
            {
                "verse": "Contigerit, neu tu gladio neu caede securi"
            },
            {
                "verse": "Arentes hortos, sed calce, sed himbre madenti"
            },
            {
                "verse": "Affer opem. Hoc saepe ipse hieme, hoc et vere tepenti,"
            },
            {
                "verse": "Deceptum nec te fallet labor: ecce repente"
            },
            {
                "verse": "Pullulat ab radice aut summo stipite, laetus"
            },
            {
                "verse": "Effundit gemmas, turgenti et germine frondet."
            },
            {
                "verse": "Si te delectat species quadrata phalangis,"
            },
            {
                "verse": "In quadram dispone; acies si forte latina,"
            },
            {
                "verse": "Porrige et in longum; sin et per florida rura"
            },
            {
                "verse": "Sparsa manus, decor ipse aurique et gloria frondis"
            },
            {
                "verse": "Est eadem. Nitet in mediis stirps aurea lucis,"
            },
            {
                "verse": "Qualis mane novo, cum se fulgentibus astris"
            },
            {
                "verse": "Extulit oceani formosus Lucifer unda,"
            },
            {
                "verse": "Quocunque inspectat, quoquo sua verterit ora,"
            },
            {
                "verse": "Nil illo radiat fulgentius, omnia cedunt"
            },
            {
                "verse": "Astra simul, toto exsultat Venus aurea coelo."
            },
            {
                "verse": "Et quoniam assuetudo mali veterumque laborum"
            },
            {
                "verse": "Naturam exsuperat tolerando et acerba ferendo,"
            },
            {
                "verse": "Iccirco videas silvestri saepe recessu"
            },
            {
                "verse": "Non ulla rastrorum opera manuumve labore"
            },
            {
                "verse": "Et fructus parere et solidis frondescere campis"
            },
            {
                "verse": "Hesperiam citrium, inculto et dominarier arvo."
            },
            {
                "verse": "Hinc alii, postquam e sulco sese extulit actis"
            },
            {
                "verse": "Sub terram late radicibus et stetit artus"
            },
            {
                "verse": "Fixa solo, minus indulgent operamque remittunt,"
            },
            {
                "verse": "A teneris quo consuescant nivibusque sitique."
            },
            {
                "verse": "Nec vero cultusque soli, aut vis falcis ahenae,"
            },
            {
                "verse": "Aut tantum iuvet undanti de tramite rivus,"
            },
            {
                "verse": "Quantum Auster libycoque ruens de litore flatus"
            },
            {
                "verse": "Autunno noceant: perit hic labor omnis et ille,"
            },
            {
                "verse": "Ah, fructus decor ac frondis squalescit, ut arbor"
            },
            {
                "verse": "Arescat viduata, ut ramo et fronde perusta"
            },
            {
                "verse": "Moereat, heu, liquidis nil proficientibus undis."
            },
            {
                "verse": "Ergo altas saepes praetende, et brachia iunge"
            },
            {
                "verse": "Densorum nemorum, et clipeis ramalibus obsta"
            },
            {
                "verse": "Adversae lauri aut quercorum umbrante cohorte."
            },
            {
                "verse": "Quod si nec studium frugis nec cura movebit"
            },
            {
                "verse": "Hortensis lucri, nemoris sed sola voluptas"
            },
            {
                "verse": "Quaeritur et variis umbracula nota figuris,"
            },
            {
                "verse": "Ante locum capias, quem fons aut flumina propter"
            },
            {
                "verse": "Lapsa fluant, unde et rivus ducatur aquarum,"
            },
            {
                "verse": "Aut puteus propius scateat, ne forte per aestum"
            },
            {
                "verse": "Languescat moriens, mox et rigor asper adurat,"
            },
            {
                "verse": "Et labor et silvae pereant incepta superbae;"
            },
            {
                "verse": "Parietibus mox obde futuras ante procellas"
            },
            {
                "verse": "Avertens; post hinc quadras age, dirige fossa"
            },
            {
                "verse": "Et dispone locos et vallis agmina cinge."
            },
            {
                "verse": "Infode dehinc teneram prolem et sere tramite certo"
            },
            {
                "verse": "Et vinclis obstringe, obeunda ut munera discant"
            },
            {
                "verse": "A pueris, sed quisque suo spatioque locoque;"
            },
            {
                "verse": "Inde, ubi et assiduo cultuque operaque magistri"
            },
            {
                "verse": "Porrigit et ramos et frondes explicat arbos,"
            },
            {
                "verse": "Ad munus lege quanque suum et dispone figuras,"
            },
            {
                "verse": "Gratum opus, informemque gregem ad speciosa vocato."
            },
            {
                "verse": "Haec altam in turrim aut in propugnacula surgat,"
            },
            {
                "verse": "Haec arcum intendatque et spicula trudat, at illa"
            },
            {
                "verse": "Muniat et vallo fossas et moenia cingat,"
            },
            {
                "verse": "Illa tuba armatos ciat et vocet agmen ad arma,"
            },
            {
                "verse": "Altera tormento lapides iaculetur aheno,"
            },
            {
                "verse": "Discusset castella et ruptis agmina muris"
            },
            {
                "verse": "Immittat, factaque acies (immane) ruina"
            },
            {
                "verse": "Irrumpat portis et congrediatur apertis,"
            },
            {
                "verse": "Diruat et captam irrumpens exercitus urbem."
            },
            {
                "verse": "Ars igitur tempusque et vis innata perenni"
            },
            {
                "verse": "Cura hominum nemora in lanas vertere, ut in hortis"
            },
            {
                "verse": "E foliis ramisque et diversis contextis"
            },
            {
                "verse": "Iam videas fulgere novis aulaea figuris."
            },
            {
                "verse": "Nec vero spatium vitae breve, seu breve tempus"
            },
            {
                "verse": "Est citrio, aeternum genus, immortalis origo,"
            },
            {
                "verse": "Et species aeterna quidem. Stirps citria longum"
            },
            {
                "verse": "Ipsa manet secla exsuperans, et iungere seclis"
            },
            {
                "verse": "Secla parans trunco extincto mox surgit et alter,"
            },
            {
                "verse": "Inde alter victrixque diu sua robora servat."
            },
            {
                "verse": "Sic placitum Veneri et Parcae statuere faventes,"
            },
            {
                "verse": "Quae rerum seriem et fatorum arcana ministrant."
            },
            {
                "verse": "Nanque ferunt rursumque colos et stamina retro"
            },
            {
                "verse": "Coepisse et versos rursum in contraria fusos"
            },
            {
                "verse": "Volvere fatorum dominas, quo lucis in auras"
            },
            {
                "verse": "Extinctum revocent vitaeque ad munera Adonim,"
            },
            {
                "verse": "Et Veneris dulces iterum instaurentur amores."
            },
            {
                "verse": "Non passa est dea, dum versum in nova corpora monstrat,"
            },
            {
                "verse": "Dum foliis simul et pomis longum optat honorem."
            },
            {
                "verse": "Illae igitur properare manu atque evolvere pensa,"
            },
            {
                "verse": "Tenuia pollicibus formabant ducta supinis,"
            },
            {
                "verse": "Atque eadem impressis purgabant morsa labellis;"
            },
            {
                "verse": "Discolor at positis variatur lana canistris,"
            },
            {
                "verse": "Coerulaque viridisque alboque insignis et aureo."
            },
            {
                "verse": "Coerula dum digitis intorquent fila virensque"
            },
            {
                "verse": "Subtegmen neitur, stipes se subiicit, alti"
            },
            {
                "verse": "In latum pandunt rami et nova provenit arbos,"
            },
            {
                "verse": "Ac sensim patulis adolescit frondibus umbra."
            },
            {
                "verse": "Inde canunt: \"Cresce aeternum victura, perenne"
            },
            {
                "verse": "Servatura decus foliorum et divitis umbrae"
            },
            {
                "verse": "Ornatura domos procerum atque palatia regum,"
            },
            {
                "verse": "Materiamque datura sacris post vatibus, arbor.\""
            },
            {
                "verse": "Atque hinc candentis deducunt vellera lanae,"
            },
            {
                "verse": "Divinumque labris stillant fragrantibus himbrem,"
            },
            {
                "verse": "Stamina quo intincta et fusi simul omne volumen"
            },
            {
                "verse": "In flores vertuntur, opacaque silva nitescit"
            },
            {
                "verse": "Candore, et viridi miscent se ebora indica gemmae,"
            },
            {
                "verse": "Aemulaque assyrios spirant pomaria odores;"
            },
            {
                "verse": "Ipsae autem tenerum solantur voce laborem:"
            },
            {
                "verse": "\"Fundite odoratos flores, nemora inclyta luxu"
            },
            {
                "verse": "Perpetuo et ramis semper florentibus hortis,"
            },
            {
                "verse": "Semper odore novo semperque virentibus umbris,"
            },
            {
                "verse": "Aeternum Veneris monumentum insigne et amorum.\""
            },
            {
                "verse": "Mox et sepositis educunt fila quasillis,"
            },
            {
                "verse": "Aurea fila cavumque rotant implexa sub orbem."
            },
            {
                "verse": "Illicet hesperiis illa intumuere volemis,"
            },
            {
                "verse": "Pomaque pensilibus micuerunt aurea ramis,"
            },
            {
                "verse": "Insolitum radiat folia inter opaca orichalcum;"
            },
            {
                "verse": "Tum Parcae auspicio cecinerunt omnia laeto:"
            },
            {
                "verse": "\"Et fructu felix et flore et fronde recenti"
            },
            {
                "verse": "Vive, arbor, supera et seclis labentia secla,"
            },
            {
                "verse": "Hortorumque honor et nemorum ac geniale domorum"
            },
            {
                "verse": "Delicium, tua vel reges umbracula captent,"
            },
            {
                "verse": "Ipsaque continuis iuvenum celebrere choreis;"
            },
            {
                "verse": "Te convivia, te thalami nuptaeque frequentent,"
            },
            {
                "verse": "Semper ament, quicunque tua versantur in umbra,"
            },
            {
                "verse": "Assiduum referant frondes ver, aemulus aurum"
            },
            {
                "verse": "Foetus et argento niteat flos concolor albo.\""
            },
            {
                "verse": "Sic placitum, sic fata neunt, Amathuntidi sic stat."
            },
            {
                "verse": "Ergo agite, o tenerae colitis quae flumina nymphae"
            },
            {
                "verse": "Fundana et lamios rivis trepidantibus hortos,"
            },
            {
                "verse": "Phormiades nymphae, quae roscida culta Suessae"
            },
            {
                "verse": "Quaeque amalpheos saltus fulgentiaque auro"
            },
            {
                "verse": "Sirenum rura et fulvis sata saxa metallis;"
            },
            {
                "verse": "Hoc agite, o roseae mecum sua serta puellae"
            },
            {
                "verse": "Ferte deae, varioque halent altaria flore,"
            },
            {
                "verse": "Spiret et e nitidis genialis amaracus aris."
            },
            {
                "verse": "Magna Iovis proles eadem pulcherrima mater"
            },
            {
                "verse": "Aeneadum, tibi nos meritos largimur honores,"
            },
            {
                "verse": "Idalii regina, tuos nos pangimus hortos"
            },
            {
                "verse": "Et tibi arangaeae crescunt ad flumina silvae"
            },
            {
                "verse": "Moeriadum et litus felix bereniciaque arva."
            },
            {
                "verse": "Tu stirpem, dea, tu citrios defende comantis,"
            },
            {
                "verse": "Arce aestum, compesce nives et frigora pelle,"
            },
            {
                "verse": "Siste et ab arctoo perflant qui cardine venti,"
            },
            {
                "verse": "Perpetuum niasaea decus frondescat ut arbos."
            },
            {
                "verse": "Haec ego; vos autem, placidissima numina, nymphae,"
            },
            {
                "verse": "Oscilla e summis suspendite mollia ramis,"
            },
            {
                "verse": "Formosumque sonent et ripae et litora Adonim;"
            },
            {
                "verse": "Pars choreas agitate deumque ad festa vocate:"
            },
            {
                "verse": "\"Pulcher ades felixque ades ad tua munera, Adoni,"
            },
            {
                "verse": "Et cape partheniae nectunt quae texta puellae,"
            },
            {
                "verse": "Texta auro radiata et flore nitentia verno,"
            },
            {
                "verse": "Quae referant veteres formosae Amathusidis ignes.\""
            },
            {
                "verse": "Nos canimus, favet en facilis cantantibus echo,"
            },
            {
                "verse": "Et divina procul responsant antra sororum."
            }
        ]
    ]
}