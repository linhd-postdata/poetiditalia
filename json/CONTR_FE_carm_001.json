{
    "author": "carmen contra Ferrariam in recessu papae Eugenii",
    "title": "carmen contra Ferrariam in recessu papae Eugenii",
    "url": "http://www.poetiditalia.it/texts/CONTR_FE|carm|001",
    "text": [
        [
            {
                "verse": "Laurenti, nisi nos omnis facis illico Tuscos"
            },
            {
                "verse": "Et trahis, in mediis ecce perimus aquis."
            },
            {
                "verse": "Nonne vides quot sunt hic undique et undique mortes,"
            },
            {
                "verse": "Hic ubi Romani principis aula sita est?"
            },
            {
                "verse": "Omitto pestem, caecas sine fine tenebras,"
            },
            {
                "verse": "Et taceo hoc hominum Ferrariense genus,"
            },
            {
                "verse": "Non etiam narro carnum macilentia frusta,"
            },
            {
                "verse": "Quas canis horruerit, quas lupus horruerit,"
            },
            {
                "verse": "Et talpis similes pisces et livida vina"
            },
            {
                "verse": "Et vanos ignes et mala multa simul:"
            },
            {
                "verse": "Quae magis humanae res est inimica saluti,"
            },
            {
                "verse": "Quam tali vino mergier usque gulam?"
            },
            {
                "verse": "Ut nemo dubitet Stygias has esse paludes,"
            },
            {
                "verse": "Praeter tristiciam, quid sapit ista palus?"
            },
            {
                "verse": "Florentes populi Tusci, florentiaque arva,"
            },
            {
                "verse": "Florentes colles, quid nisi porta Iovis?"
            },
            {
                "verse": "Illuc ire, illic demum consistere mens est,"
            },
            {
                "verse": "Et volt Eugenius maximus ipse patrum."
            },
            {
                "verse": "Tu tamen auriga es, tu dux datus aethere nobis:"
            },
            {
                "verse": "Te decet hoc munus, te petit iste labor."
            },
            {
                "verse": "Perge <perinde> magis nec te via devia tardet,"
            },
            {
                "verse": "Vel si quis circum forsitan hostis adest."
            },
            {
                "verse": "Qui virgam Moysi caelestiaque arma paravit,"
            },
            {
                "verse": "Ille tibi virgam praesidiumque paret."
            }
        ],
        []
    ]
}