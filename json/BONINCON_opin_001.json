{
    "author": "Lorenzo Bonincontri",
    "title": "opinio Averroes",
    "url": "http://www.poetiditalia.it/texts/BONINCON|opin|001",
    "text": [
        [
            {
                "verse": "Sunt et qui dicant cunctis mortalibus unam"
            },
            {
                "verse": "Assimilem superae menti, qua quaeque resumat"
            },
            {
                "verse": "Ad propriam partem, vita durante tributam,"
            },
            {
                "verse": "Post obitum ad superam redituram, denique cunctas"
            },
            {
                "verse": "Misceri se sic illi mentes animosque,"
            },
            {
                "verse": "Ut pelago nitidae fluviorum cursibus undae,"
            },
            {
                "verse": "Quas neque discerni liceat, cum mista vorago"
            },
            {
                "verse": "Concipiat quascumque ferant hymbresque lacusque"
            },
            {
                "verse": "Atque illas reddat terris iterumque receptet."
            },
            {
                "verse": "Ac veluti solis radio, curo cernimus ipsi"
            },
            {
                "verse": "Intuimur species rerum fruimurque videndo,"
            },
            {
                "verse": "Quo pereunte nihil nos posse videre fatendum est,"
            },
            {
                "verse": "Illius accepto, sic nos de lumine lumen"
            },
            {
                "verse": "Sumere, qua tantum fruimur curo vivimus omnes."
            },
            {
                "verse": "Post vitam non esse viris illumque supernum"
            },
            {
                "verse": "Coelestemque animum, quem dicunt omnibus esse"
            },
            {
                "verse": "Communem, nostrosque dari virtutis amore"
            },
            {
                "verse": "Vivere et in cunctis partiri semina flammae."
            },
            {
                "verse": "Quod neque sit quantum in numeros qui dividet, errat,"
            },
            {
                "verse": "Cum nequeat numeris distingui seque gregari."
            },
            {
                "verse": "Ergo si cunctis eadem mens surgit ab illa,"
            },
            {
                "verse": "Quae sursum aethereo sedem suscepit et a qua"
            },
            {
                "verse": "Nostra fluit, quid tu numeris subcrescere censes?"
            },
            {
                "verse": "Illius exemplo similes sunt, quaeque figurant"
            },
            {
                "verse": "Corpora, quae nostros artus vitamque tuentur,"
            },
            {
                "verse": "Non alia in Mario quam Syllae in corpore, nec tu,"
            },
            {
                "verse": "Quod diversa sapis, meliore a fonte resumis."
            },
            {
                "verse": "Unum principium cunctis, mens omnibus una est."
            },
            {
                "verse": "Haec illi, nos vera magis sentimus et esse"
            },
            {
                "verse": "Non unam in cunctis, sed quemque assumere certam,"
            },
            {
                "verse": "Concessamque sibi coelesti a rege deorum."
            }
        ],
        []
    ]
}