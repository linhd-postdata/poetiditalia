{
    "author": "Ludovico Pontico",
    "title": "carmen ad Fridericum Caesarem",
    "url": "http://www.poetiditalia.it/texts/PONTICO|carm|001",
    "text": [
        [
            {
                "verse": "ad diuum Caesarem Federicum Christianorum Imperatorem Ludouici Pontici Taruisani carmen"
            }
        ],
        [
            {
                "verse": "Inclyta lux mundi, summi pia cura Tonantis,"
            },
            {
                "verse": "Caesar ades: gentis tu pater, orbis honos."
            },
            {
                "verse": "Gratia, spes, fulgor, maiestas, gloria, numen,"
            },
            {
                "verse": "Arbiter o legum, maxime Caesar, aue!"
            },
            {
                "verse": "Nec tantum celeri praedam referente Camillo"
            },
            {
                "verse": "Roma suis nec tam splendida Scipiadis,"
            },
            {
                "verse": "Quantum te cuncti gaudent tua regna petente"
            },
            {
                "verse": "Et merito nati regna futura tui."
            },
            {
                "verse": "Cernitur hic spes blanda piis, metus acer iniquis"
            },
            {
                "verse": "Atque una in facie stat fuga statque salus."
            },
            {
                "verse": "Ergo uenis tecumque timor, concordia, iura,"
            },
            {
                "verse": "Alba fides, pietas relligioque uenit."
            },
            {
                "verse": "Iusticia est tecum Veneto coniuncta senatu,"
            },
            {
                "verse": "Quis nihil in Latio clarius orbe uiget."
            },
            {
                "verse": "Illis cura bonis probitas, prudentia, leges,"
            },
            {
                "verse": "Immaculata fides, fas, decor et pietas;"
            },
            {
                "verse": "Cum quibus haud dubiis ueniens Victoria plantis"
            },
            {
                "verse": "Ad Nili fontes Austrica signa uehet;"
            },
            {
                "verse": "Cum quibus et, quicquid fugiens Tithonia lustrat,"
            },
            {
                "verse": "Sub tua iura cadens mitia iussa feret."
            },
            {
                "verse": "Sic tibi deuoluant Pylios tria numina fusos"
            },
            {
                "verse": "Et repetas tarde sidera clara, uale."
            }
        ]
    ]
}