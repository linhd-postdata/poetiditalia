{
    "author": "Angelo Poliziano",
    "title": "ex Moscho",
    "url": "http://www.poetiditalia.it/texts/POLIZIAN|exmo|001",
    "text": [
        [
            {
                "verse": "Cum Venus intento natum clamore vocaret:"
            },
            {
                "verse": "Si quisquam in triviis errantem vidit Amorem,"
            },
            {
                "verse": "Hic fugitivus, ait, meus est. Pretium feret index"
            },
            {
                "verse": "Basiolum Veneris: quod si ad me duxeris illum,"
            },
            {
                "verse": "Non tantum dabo basiolum; plus, hospes, habebis."
            },
            {
                "verse": "Insignis puer est: en omnia percipe signa."
            },
            {
                "verse": "Non est candidulus, verum ignem imitatur: ocelli"
            },
            {
                "verse": "Acres, flammeoli: mala mens, suavissima verba;"
            },
            {
                "verse": "Quod loquitur, non sentit idem: vox mellea; sed cum"
            },
            {
                "verse": "Ira inflammatur, tum mens est aspera: fallax,"
            },
            {
                "verse": "Fraudator, mendax: ludit crudele puellus."
            },
            {
                "verse": "Crispulus est olli vertex, faciesque proterva,"
            },
            {
                "verse": "Exiguaeque manus; procul autem spicula torquet,"
            },
            {
                "verse": "Torquet in umbriferumque Acheronta et regna silentum."
            },
            {
                "verse": "Membra quidem nudus, mentem velatus: avisque"
            },
            {
                "verse": "More quatit pinnas, et nunc hos nunc petit illos."
            },
            {
                "verse": "Saepe viri pressans praecordia, saepe puellae."
            },
            {
                "verse": "Arcum habet exiguum, sed et arcu imposta sagitta est;"
            },
            {
                "verse": "Parva sagitta quidem, sed coelum fertur adusque:"
            },
            {
                "verse": "Parva pharetra olli dependet et aurea tergo;"
            },
            {
                "verse": "Sunt et amari intus calami, quibus ille protervus"
            },
            {
                "verse": "Me quoque saepe ferit matrem; sunt omnia saeva,"
            },
            {
                "verse": "Omnia, seque ipsum multo quoque saevius angit:"
            },
            {
                "verse": "Parvula fax olli, solem tamen urit et ipsum."
            },
            {
                "verse": "Verbere si prendes, age, ne miserare puellum:"
            },
            {
                "verse": "Si flentem aspicies, ne mox fallare caveto:"
            },
            {
                "verse": "Sin arridebit, magis attrahe; basia si fors"
            },
            {
                "verse": "Ferre volet, fuge tu: sunt noxia basia, in ipsis"
            },
            {
                "verse": "Multa venena labris. Si fors ita dixerit: Heus tu,"
            },
            {
                "verse": "Accipe, nempe tibi cuncta haec mea largior arma:"
            },
            {
                "verse": "Ne continge, cave, fallacia munera Amoris;"
            },
            {
                "verse": "Omnia quippe igni sunt infecta illius arma."
            }
        ],
        [
            {
                "verse": "Peram humeris habilem posito nunc induit arcu,"
            },
            {
                "verse": "Et posita baculum lampade sumpsit Amor;"
            },
            {
                "verse": "Subque iugum missos stimulo citat ecce iuvencos"
            },
            {
                "verse": "Improbus, et cultae semina mandat humo."
            },
            {
                "verse": "Suspiciensque polos: Imple, inquit, Iuppiter, arva,"
            },
            {
                "verse": "Ne cogam Europae te iuga ferre, bovem."
            }
        ]
    ]
}