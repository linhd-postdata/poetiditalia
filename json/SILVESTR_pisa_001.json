{
    "author": "Domenico Silvestri",
    "title": "in Pisam",
    "url": "http://www.poetiditalia.it/texts/SILVESTR|pisa|001",
    "text": [
        [
            {
                "verse": "Si tibi continuo gremio non, Pisa, secundo"
            },
            {
                "verse": "Aspirat Fortuna suo, nec pompa sequatur"
            },
            {
                "verse": "Nunc tua felici victricia signa tropheo,"
            },
            {
                "verse": "Non miranda quidem. nam fuit usque potestas"
            },
            {
                "verse": "Instabilem versare rotam ut nunc altus ad yma"
            },
            {
                "verse": "Corruat, ymus ad alta volet, celerique meatu"
            },
            {
                "verse": "Alternare vices licuit. non ergo querendum est."
            },
            {
                "verse": "Sat tibi finitimos totiens superasse et usque"
            },
            {
                "verse": "Nun apicem tenuisse rote nimis, O nimis altum."
            },
            {
                "verse": "Pisa, iubas semperque caput versuta levasti."
            },
            {
                "verse": "Mesta Catinensis pugna atque orrenda relatu."
            },
            {
                "verse": "Quam misere in Latobrigiane pulvere silve"
            },
            {
                "verse": "Florentina cohors et proles regia sensit"
            },
            {
                "verse": "Sufficeret quantos luctus stragesque virorum!"
            },
            {
                "verse": "Illa dies tulit heroum quos funera fando"
            },
            {
                "verse": "Tristia tantorum mesto satis explicet ore."
            },
            {
                "verse": "Ante dies de stirpe duos mors impia regum"
            },
            {
                "verse": "Abstulit, heu nessent paulo sistamina Parce"
            },
            {
                "verse": "Longius, innumeras clades tibi, Pisa, daturos."
            },
            {
                "verse": "Nec satis: emenso post hec quia ferme bilustro"
            },
            {
                "verse": "Parte Altopassu qua iungi protinus Arnum"
            },
            {
                "verse": "Galleniumque vetat, diras tuus ille tirampnus"
            },
            {
                "verse": "Semicanis cum fraude neces et funera mesta"
            },
            {
                "verse": "Romuleis dedit, haud parva cum cede virorum."
            },
            {
                "verse": "Quid memorem obsessa Pistorica menia tandem"
            },
            {
                "verse": "Capta sibi, et varias fraudes dolosque tirampni?"
            },
            {
                "verse": "Nonne etiam hostiles fluvii Luchensis harena"
            },
            {
                "verse": "Prostravisti acies Florentinasque cohortes,"
            },
            {
                "verse": "Heu nimis ingrata, et deserte menia Luce"
            },
            {
                "verse": "Cepisti votis longa obsidione potita?"
            },
            {
                "verse": "Plura quid ulterius vicisti denique, necdum"
            },
            {
                "verse": "His tua sors contenta bonis? sed, cum hoste subacto"
            },
            {
                "verse": "Federa sancivit tibi grata Sinonides, ipsi"
            },
            {
                "verse": "Firmavere tui, innumeris de more repertis"
            },
            {
                "verse": "Fraudibus (et rebus cunctis datur ordo modusque!)"
            },
            {
                "verse": "Quam longe tenuere ratum? nonne oppida furtim"
            },
            {
                "verse": "Invasere tua contra promissa fidemque"
            },
            {
                "verse": "Federis exulibus ponentes nomina culpe?"
            },
            {
                "verse": "Sed quid ego insidias totiens iterare nephandas"
            },
            {
                "verse": "Precipitor? sed enim tot sunt ut vertere ab hisdem"
            },
            {
                "verse": "Cum volo non valeo. ratus est cum Cesar adesset"
            },
            {
                "verse": "Partibus Ytalicis, nostram invenisse ruinam"
            },
            {
                "verse": "Collaque perpetuis nobis posuisse catenis,"
            },
            {
                "verse": "Nec requievit adhuc intra sua menia donec"
            },
            {
                "verse": "Hunc populus transmisit atrox, gentique superbe"
            },
            {
                "verse": "Ignari misere caput (sua funera) cives."
            },
            {
                "verse": "Huic instare duci et fictis impellere verbis"
            },
            {
                "verse": "Molirique dolos, illinc heroa superbum"
            },
            {
                "verse": "Ortari ad bellum, et memorare instanter avitas"
            },
            {
                "verse": "Sepe neces, odioque accendere Marte maniplos"
            },
            {
                "verse": "Et proceres: \"Semper ne tuum genus erret inultum"
            },
            {
                "verse": "Surge age; frange moras meritasque ulciscitor iras"
            },
            {
                "verse": "Nunc dum tempus habes. paret tibi Cimbrica turba,"
            },
            {
                "verse": "Arthous populus, Alamanicus, Ungarus, Istrus."
            },
            {
                "verse": "Gens tibi Meotica servit. tibi barbara tellus"
            },
            {
                "verse": "Et Ligurum popolos alta quos circuit unda"
            },
            {
                "verse": "Erigdanus, cui Fetontis dant serta sorores."
            },
            {
                "verse": "Tuscia tota tibi quasi iam deservit amena"
            },
            {
                "verse": "Sponte sua et ramo viridi sua tempora circum"
            },
            {
                "verse": "Cingit et Oggigio libant sua festa Lieo."
            },
            {
                "verse": "Letitia te Roma ferox expectat, et omnes"
            },
            {
                "verse": "Gratantur gentes, triplici quecumque sequuntur"
            },
            {
                "verse": "Unum maiestate deum. Florentia solum"
            },
            {
                "verse": "Contrastare velit et sanctum crinibus obstet"
            },
            {
                "verse": "Imponi diadema tuis iactansque tuorum"
            },
            {
                "verse": "Spreverit imperium totiens? ea gloria semper:"
            },
            {
                "verse": "Sicut avum gentemque suam pepulisse nepotem."
            },
            {
                "verse": "Lusus avus fuerit? dederit nec templa coronam"
            },
            {
                "verse": "Debita magnanimo? pudet heu pudet ipse veneno"
            },
            {
                "verse": "Occiderit! vindicta aderit nec debita manes"
            },
            {
                "verse": "Sanguinolenta suos? sed et O sanctissime pastor"
            },
            {
                "verse": "Et vos O proceres solidus quibus extuat intus"
            },
            {
                "verse": "Sanguis, hic ultrices solitas modo pandite vires"
            },
            {
                "verse": "Et tantum purgate nefas. extinguite monstrum"
            },
            {
                "verse": "Ytalie horrendum; sceleratas summite penas"
            },
            {
                "verse": "Et vestrum cineres umbrasque animasque parentum"
            },
            {
                "verse": "Sanguine Guelforum misere satiate merentum,"
            },
            {
                "verse": "Tempora dum poscunt, tantumque fugate pudorem.\""
            }
        ]
    ]
}