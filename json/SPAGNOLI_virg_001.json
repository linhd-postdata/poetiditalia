{
    "author": "Battista Mantovano",
    "title": "ad Virginem",
    "url": "http://www.poetiditalia.it/texts/SPAGNOLI|virg|001",
    "text": [
        [
            {
                "verse": "Ad tua confugio supplex altaria Virgo"
            },
            {
                "verse": "Et fero nocturnas in tua templa preces."
            },
            {
                "verse": "Tu nostros etenim potis es depellere morbos,"
            },
            {
                "verse": "Aegraque de tepido membra levare thoro."
            },
            {
                "verse": "Te Deus et terrae fecit, coelique potentem,"
            },
            {
                "verse": "Et tibi Cocytus cum Phlegethonte subest."
            },
            {
                "verse": "Signa tenes regni: fulvum caput induit aurum,"
            },
            {
                "verse": "Virginem decorat regia virga manum."
            },
            {
                "verse": "Albicat intactum niveo velamine corpus,"
            },
            {
                "verse": "Et tenuem pingunt aurea mala togam."
            },
            {
                "verse": "Aurea non sterilem demonstrant mala puellam,"
            },
            {
                "verse": "Indicium candor virginitatis habet."
            },
            {
                "verse": "Haec duo significant, quamvis natura repugnet."
            },
            {
                "verse": "Quod paris illesa virginitate deum."
            },
            {
                "verse": "Lucida bisseno tibi frons innectitur astro,"
            },
            {
                "verse": "Atque sedes alto glorificata throno."
            },
            {
                "verse": "Sole micant humeri fugientibus undique flammis,"
            },
            {
                "verse": "Et niveos vestit candida luna pedes."
            },
            {
                "verse": "Maxima spiritum legio tibi servit, et ultro"
            },
            {
                "verse": "Coelestes volitant ad tua iussa chori."
            },
            {
                "verse": "Tu nostros igitur potis es depellere morbos,"
            },
            {
                "verse": "Aegraque de tepido membra levare thoro."
            },
            {
                "verse": "Cerne meos ergo gemitus, miserere dolorum:"
            },
            {
                "verse": "Non licet afflictas dissimulare preces."
            },
            {
                "verse": "Luce gemens iaceo resonant suspiria nocte,"
            },
            {
                "verse": "Totaque continuus tempora langor habet."
            },
            {
                "verse": "Arrida convellit fervens praecordia febris,"
            },
            {
                "verse": "Et Phlegethonteo me coquit igne focus."
            },
            {
                "verse": "Rhenibus Aethna subest, boreas incendia flatu"
            },
            {
                "verse": "Suscitat, immensus devorat ossa calor."
            },
            {
                "verse": "Aret et exusto tabescit lingua palato,"
            },
            {
                "verse": "Ad superos clamo supplex et numina planctu"
            },
            {
                "verse": "Sollicito divos in mea vota voco."
            },
            {
                "verse": "Sed te praecipue divorum maxima virgo"
            },
            {
                "verse": "Mitis in humanum quae genus esse soles."
            },
            {
                "verse": "In nos magna tui sunt experimenta favoris,"
            },
            {
                "verse": "Et  pietas omni iam tua nota loco est."
            },
            {
                "verse": "Erue me tantis igitur regna periclis,"
            },
            {
                "verse": "Et lacerae sparsas collige navis opes."
            },
            {
                "verse": "Mox ut liber ero lauretia templa revisam,"
            },
            {
                "verse": "Et tibi de nostro carmine munus erit."
            },
            {
                "verse": "Carmine persolvam grates, et carmine laudes,"
            },
            {
                "verse": "Carmine divinum testificabor opus."
            },
            {
                "verse": "Hae mihi divitiae quamvis mihi paupere vena"
            },
            {
                "verse": "Castalio tenuis rivus ab amne fluat."
            },
            {
                "verse": "Ter tibi lucentes sacrum ponetur ad aras"
            },
            {
                "verse": "Iunctaque cum dulci mistyca liba mero."
            },
            {
                "verse": "Et tua progenies duplici sub imagine sacrum"
            },
            {
                "verse": "Fiet, et haec nostrae causa salutis erit."
            }
        ]
    ]
}