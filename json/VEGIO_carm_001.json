{
    "author": "Maffeo Vegio",
    "title": "carmina",
    "url": "http://www.poetiditalia.it/texts/VEGIO|carm|001",
    "text": [
        [
            {
                "verse": "Musa, age, sopitas in carmina concipe vires"
            },
            {
                "verse": "Ingeniumque tepens, pulcher Apollo, move."
            },
            {
                "verse": "Pauca canam nostro vati quem vulnera flentem"
            },
            {
                "verse": "Saeva pharetrato vidimus acta deo."
            },
            {
                "verse": "Ille est Marrasius, quem nostro Antonius aevo"
            },
            {
                "verse": "Clara Panhormigenae gloria gentis amat."
            },
            {
                "verse": "Vade, age, vade; suos solabere, Musa, dolores;"
            },
            {
                "verse": "Hoc primum nostri pignus amoris erit."
            },
            {
                "verse": "Fac etiam ut teneas nostri mandata Catonis,"
            },
            {
                "verse": "Scilicet hunc salvum nomine adire suo."
            }
        ],
        [
            {
                "verse": "Quid quereris, quid te tanto maerore fatigas,"
            },
            {
                "verse": "Spes mea, blanditiae delitiaeque meae?"
            },
            {
                "verse": "Quid gemis et totiens singultus pectora rumpunt?"
            },
            {
                "verse": "Quid lacrimis totiens lumina maesta madent?"
            },
            {
                "verse": "Sume animos, lux nostra, animae pars altera nostrae,"
            },
            {
                "verse": "Qui vitae arbitrium mortis et unus habes."
            },
            {
                "verse": "Sume, age, sume animos, o vita dulcior, o mi"
            },
            {
                "verse": "Dulcis amor vita carior ipse mea,"
            },
            {
                "verse": "Pone modum lacrimis, tantos compesce dolores;"
            },
            {
                "verse": "Angelina rogat: quod rogat obsequere."
            },
            {
                "verse": "Heu miseram! Quot dura pii patiuntur amantes!"
            },
            {
                "verse": "Quantus in insano regnat amore dolor!"
            },
            {
                "verse": "Quanta est credulitas tenero sub amore, quot ignes!"
            },
            {
                "verse": "Quam multi gemitus quantaque cura latet!"
            },
            {
                "verse": "Quis mihi tunc animus, quom te crudelia vidi"
            },
            {
                "verse": "Facturum in Gaio funera fonte legens?"
            },
            {
                "verse": "Nec mihi mens, nec vita fuit; labefacta pererrans"
            },
            {
                "verse": "Ossa tremor corpus debile pressit humo."
            },
            {
                "verse": "Pectus erat sine mente, caput sine voce, nec ullus,"
            },
            {
                "verse": "Hei mihi, in exangui corpore sensus erat."
            },
            {
                "verse": "Utque animi rediere, dolor rediere pavorque;"
            },
            {
                "verse": "Percussit teneras utraque palma genas."
            },
            {
                "verse": "Vix tenui duro foderem quin pectora ferro"
            },
            {
                "verse": "Et fieret nostro sanguine turpis humus:"
            },
            {
                "verse": "Fecissem aut tristi fregissem colla capistro,"
            },
            {
                "verse": "Ni tuus ardentem me tenuisset amor."
            },
            {
                "verse": "Ah! pudet et dicam: \"Quae tanta insania mentem"
            },
            {
                "verse": "Cepit, ut optares me sine velle mori?"
            },
            {
                "verse": "Debuerat saltem, si te tua vita salusque"
            },
            {
                "verse": "Non moveat, vitae tangere cura meae."
            },
            {
                "verse": "Dii melius fecere! Tuo si sanguine Gaius"
            },
            {
                "verse": "Forte cruentatas fons habuisset aquas,"
            },
            {
                "verse": "Ipsa ego, nulla mora est, eadem per vulnera praeceps"
            },
            {
                "verse": "Foedassem limphas saucia ab ense suas."
            },
            {
                "verse": "Atque ut vos quondam fidi cecidistis amantes,"
            },
            {
                "verse": "Quorum purpureo mota cruore rubent,"
            },
            {
                "verse": "Sic fuerat nobis aequali morte cadendum:"
            },
            {
                "verse": "Extinctos arbor texerat una duos,"
            },
            {
                "verse": "Fons unusque duos traiectos ense tulisset"
            },
            {
                "verse": "Et quae nunc vitrea est nunc aqua nigra foret."
            },
            {
                "verse": "Vos etiam ut semper memori vivetis in aevo,"
            },
            {
                "verse": "Sic nostrae mortis viveret altus honos."
            },
            {
                "verse": "Haec quoque marmoribus posuissem carmina nostris,"
            },
            {
                "verse": "Quae caneret molli quilibet ore legens:"
            },
            {
                "verse": "'Marrasius propria periere atque Angela dextra;"
            },
            {
                "verse": "Consumpti cineres hic posuere suos'."
            },
            {
                "verse": "Perge ergo ut valeas, vitae spes unica nostrae:"
            },
            {
                "verse": "Si valeas, nostrae causa salutis eris."
            },
            {
                "verse": "Nonne es tu ille meus quo non mihi carior ullus,"
            },
            {
                "verse": "Marrasius Siculo vectus ab orbe meus?"
            },
            {
                "verse": "Ille es qui tepidos movisti solus amores,"
            },
            {
                "verse": "Ille es flammatas qui geris ore faces,"
            },
            {
                "verse": "Quem quotiens video, totiens incensa videndo"
            },
            {
                "verse": "Delitias videor laeta videre meas."
            },
            {
                "verse": "Ante tuos vultus posuit sua castra Cupido"
            },
            {
                "verse": "Deque tuis oculis spicula iacta volant."
            },
            {
                "verse": "Quae non arderet saevis truculentior ursis,"
            },
            {
                "verse": "Esset et irato surdior illa freto."
            },
            {
                "verse": "Ferrea non ego sum neque sum de tigride nata,"
            },
            {
                "verse": "At placidus sanguis nobile corpus alit;"
            },
            {
                "verse": "Nec te crediderim rapidos genuisse leones,"
            },
            {
                "verse": "Nec rigidum fixo corde adamanta geris."
            },
            {
                "verse": "Te clari exornant mores, te vivida virtus,"
            },
            {
                "verse": "Te decor atque altae nobilitatis honos."
            },
            {
                "verse": "Et tibi frons laeta est et amica virentibus annis"
            },
            {
                "verse": "Ingenuusque tuo splendor in ore sedet."
            },
            {
                "verse": "Illa gerit silices et clauso in pectore ferrum,"
            },
            {
                "verse": "Quae talem imprudens nescit amare virum."
            },
            {
                "verse": "Cetera praetereo, sed me tua sancta poesis"
            },
            {
                "verse": "Movit et ardentes misit in ore faces."
            },
            {
                "verse": "Illa animum miro tepidum succendit amore:"
            },
            {
                "verse": "Saeva pharetrati sentio tela dei."
            },
            {
                "verse": "Numen inest cunctis et mens divina poetis,"
            },
            {
                "verse": "Non laedit vates si movet ira Iovem;"
            },
            {
                "verse": "Quicquid habent celebres a diis cepere poetae,"
            },
            {
                "verse": "Quicquid agant sanctis vatibus astra favent."
            },
            {
                "verse": "Quod cupiunt docti divorum munere vates"
            },
            {
                "verse": "Efficiunt; superos in sua vota trahunt."
            },
            {
                "verse": "Allicit ut reliquos teneras sic Musa puellas;"
            },
            {
                "verse": "Si nolint, summus Iuppiter ipse iubet."
            },
            {
                "verse": "Tutius est sanctos celebres et amare poetas:"
            },
            {
                "verse": "Cautius hi sapiunt quid sub amore latet."
            },
            {
                "verse": "Cetera turba ferat cupidas in proelia dextras,"
            },
            {
                "verse": "Vomere scindat humum vel mare navigiis."
            },
            {
                "verse": "Hoc proprium est vatum, propria est haec cura deorum,"
            },
            {
                "verse": "Quid sapit ardentes inscia turba focos?"
            },
            {
                "verse": "At quia tu nostram potuisti innectere mentem,"
            },
            {
                "verse": "Laetor in ingenio, clare poeta, tuo."
            },
            {
                "verse": "Laetor in ingenio, clare poeta, tuo."
            },
            {
                "verse": "Ut quondam Gallo placuit sua blanda Licoris"
            },
            {
                "verse": "Lesbiaque, ut fertur, grata, Catulle, tibi;"
            },
            {
                "verse": "Ut fuit Ovidii cantata Corinna, Properti"
            },
            {
                "verse": "Cinthia et ut Nemesis pulchra, Tibulle, tua;"
            },
            {
                "verse": "Sic ego Marrasii ferar Angelina Sicani,"
            },
            {
                "verse": "Aeternumque tuo carmine nomen erit."
            },
            {
                "verse": "Hoc unum superest, ut me miseratus amantem"
            },
            {
                "verse": "Excipias nostros in tua iura sinus."
            },
            {
                "verse": "Tu me ardere facis, tu me languere furentem:"
            },
            {
                "verse": "Causa meae vitae causaque mortis eris;"
            },
            {
                "verse": "Tu nostrum sidus, tu gloria nostra perennis,"
            },
            {
                "verse": "Omnia tu nostrae iura salutis habes;"
            },
            {
                "verse": "Forsitan obducens mihi frontem et lumina fingo"
            },
            {
                "verse": "Interdum vultus nolle videre tuos."
            },
            {
                "verse": "Rectius id factum est meque ipsam cauta repressi,"
            },
            {
                "verse": "Ut lateant vulgus crimina nostra loquax."
            },
            {
                "verse": "Forma fuit teneris semper suspecta puellis,"
            },
            {
                "verse": "Blanda nocet sanctae forma pudicitiae."
            },
            {
                "verse": "Verum, si qua sapit, quod amat sapientius ardet;"
            },
            {
                "verse": "Saepe quod optaret docta puella negat."
            },
            {
                "verse": "Nunc ego per nostrum qui nos flammavit amorem"
            },
            {
                "verse": "Te rogo perque alti regia celsa Iovis"
            },
            {
                "verse": "Hanc tueare animam quae in te conversa profundit"
            },
            {
                "verse": "Quotquot habet blandas, magne poeta, preces\"."
            }
        ],
        [
            {
                "verse": "Marrasii responsio ad Maffeum Veggium"
            },
            {
                "verse": "Maestus eram; veniunt ad me tua carmina, Veggi,"
            },
            {
                "verse": "Excutiuntque meum dulcia verba metum."
            },
            {
                "verse": "Et decies postquam et totiens tua dicta relegi"
            },
            {
                "verse": "Et quom terdecies, tunc placuere magis."
            },
            {
                "verse": "Namque lira et fidibus nostrum venere Camenae"
            },
            {
                "verse": "Ad thalamum, cithara venit Apollo tua;"
            },
            {
                "verse": "Et cecinit nivea vestitus pectora veste"
            },
            {
                "verse": "Pexit et auricomum lucidus arte caput,"
            },
            {
                "verse": "Quamvis incomptis solet errabunda capillis"
            },
            {
                "verse": "Tempora et incultas undique ferre comas;"
            },
            {
                "verse": "Et cecinere tuum, Phoebo saltante, sorores"
            },
            {
                "verse": "Carmen et alternis saltibus ille canit."
            },
            {
                "verse": "Splendida post sequitur coetum Angelina dearum"
            },
            {
                "verse": "(Splendidior cunctis ipsa deabus erat)"
            },
            {
                "verse": "Et gemitum et luctus et quem sufferre dolorem"
            },
            {
                "verse": "Vix poteram excussit carmine sola tuo."
            },
            {
                "verse": "Tale tuum carmen, quo me solatus amantem es,"
            },
            {
                "verse": "Quale fuit, dixit: \"Sicilis esse volo\"."
            },
            {
                "verse": "Angela vera fuit, sed non persona locuta"
            },
            {
                "verse": "Ulla fuit, quamvis Angela ficta fuit."
            },
            {
                "verse": "Hos inter cantus subito moribunda resurgunt"
            },
            {
                "verse": "Pectora, deinde abiit pallidus ore color;"
            },
            {
                "verse": "Non minor et nostro datur his medicina labori"
            },
            {
                "verse": "Quam data Romuleis quaeque Sabina fuit."
            },
            {
                "verse": "Praeterea ante oculos posuit tua Musa Catonem"
            },
            {
                "verse": "Et te, quem pedibus sola elegia premit."
            },
            {
                "verse": "Antoni vatis divino carmine laeti"
            },
            {
                "verse": "Aeternam famam saecla futura colent:"
            },
            {
                "verse": "Ovidii eloquium nec te, lascive Properti,"
            },
            {
                "verse": "Horrescit, nec si vivus uterque foret."
            },
            {
                "verse": "Ante alios alium ponunt sua iura, Catonem,"
            },
            {
                "verse": "Quem Lex et Musae et sancta Poesis amant."
            },
            {
                "verse": "Magna tuis calamis referatur gratia, Veggi:"
            },
            {
                "verse": "Namque ego servatus carmine teque fui."
            },
            {
                "verse": "Dii te perpetuent, cuncta et per saecula laetum"
            },
            {
                "verse": "Reddant, sint vitae stamina longa tuae"
            },
            {
                "verse": "Et neu frigescant vires; mihi micte Thaliam"
            },
            {
                "verse": "Cum cithara et cantu carminibusque tuis."
            }
        ]
    ]
}