{
    "author": "Riccardo Sbruglio",
    "title": "carmina",
    "url": "http://www.poetiditalia.it/texts/SBRUGLIO|carm|001",
    "text": [
        [
            {
                "verse": "Concinit clarum liber hic poetam."
            },
            {
                "verse": "Venit a claris liber hic poetis:"
            },
            {
                "verse": "Dignus est Phoebi liber hic amore"
            },
            {
                "verse": "Praesidioque."
            },
            {
                "verse": "Hoelceli librum decus hunc adornat."
            },
            {
                "verse": "Caesaris librum fauor hunc tuetur."
            },
            {
                "verse": "Hinc abi liuor niger, albe tantum"
            },
            {
                "verse": "Candor adesto."
            }
        ],
        [
            {
                "verse": "Sbrulia sydereum soboles penetraret olympum:"
            },
            {
                "verse": "Sbrulia caesareum si decus ora canant."
            },
            {
                "verse": "Sbrulia quam faustum domus omnis duceret aeuum:"
            },
            {
                "verse": "Sbrulion austriacus si fouet altus honos."
            },
            {
                "verse": "Sbrulia mundanum celebrarent undique numen"
            },
            {
                "verse": "Laurea, lingua, modi, uox, tuba, plectra, lyrae."
            },
            {
                "verse": "Quare et saepe meis Blasi celebrande camoenis"
            },
            {
                "verse": "Efficias, ut me Caesar habere uelit."
            },
            {
                "verse": "Caesar amat quodcumque uidet te semper amare:"
            },
            {
                "verse": "Consilioque frequens assidet ille tuo."
            },
            {
                "verse": "Nec fore me ingratum timeas, si Caesaris auram"
            },
            {
                "verse": "Consequar ex meritis uir generose tuis."
            },
            {
                "verse": "Semper ero cultorque tui cultorque tuorum:"
            },
            {
                "verse": "Hoelcelium semper nomen ad astra feram."
            },
            {
                "verse": "Iuppiter in coelis, adsit tibi Caesar in orbe:"
            },
            {
                "verse": "Vt uiuas foelix, et moriare Vale"
            }
        ],
        [
            {
                "verse": "Blasi Romuleae columen decus auraque linguae:"
            },
            {
                "verse": "Salue, et me saluum reddere quaere, precor."
            },
            {
                "verse": "Quum sis quem docti studeant cantare poetae:"
            },
            {
                "verse": "Cui uariis cupiat quisque placere modis."
            },
            {
                "verse": "Ad te confugimus. renuesne iuuare petentem"
            },
            {
                "verse": "Vltro praesidium quae dare cautus amas?"
            },
            {
                "verse": "Ergo age ne pigeat patroni sumere gratum"
            },
            {
                "verse": "Munus, amiciciae. tu mihi pande fores."
            }
        ],
        [
            {
                "verse": "Quisquis exoptat generosa regum"
            },
            {
                "verse": "Stemmata et claros titulos et arma"
            },
            {
                "verse": "Scribere, hunc curis opus est uacare"
            },
            {
                "verse": "Candide Blasi."
            },
            {
                "verse": "Siue sub tecto canat obsoleto:"
            },
            {
                "verse": "Siue sub fuluo laquearis auro:"
            },
            {
                "verse": "Siue sub fago, uiridique fronde:"
            },
            {
                "verse": "Siue sub antris."
            },
            {
                "verse": "Vnde ego aeternis modulis laborans"
            },
            {
                "verse": "Caesaris laudes, genus, et parentes"
            },
            {
                "verse": "Dicere: optarem mihi iam serenus"
            },
            {
                "verse": "Iupiter esset."
            },
            {
                "verse": "Ac simul supplex precor, ut tuorum"
            },
            {
                "verse": "Cinctus ingenti numero, praeceris"
            },
            {
                "verse": "Sint mihi gratae facilesque nostri"
            },
            {
                "verse": "Caesaris aures."
            }
        ],
        [
            {
                "verse": "Inter clamores strepitus, conuiuia, lusus."
            },
            {
                "verse": "Facta legas hilari carmina fronte. Vale."
            }
        ],
        [
            {
                "verse": "Non ita dulichius bisdenis ductor ab annis,"
            },
            {
                "verse": "Gauisus carae coniugis ore fuit."
            },
            {
                "verse": "Non magis euridicen cupido respexit ocello"
            },
            {
                "verse": "Threicia uates maximus ille lyra."
            },
            {
                "verse": "Quam nos incolumi tanto laetamur amico."
            },
            {
                "verse": "Post duo quem tandem lustra uidere datur."
            },
            {
                "verse": "O ter Appolinea salue spectabilis aura:"
            },
            {
                "verse": "Cui deus et Caesar tot tribuere bona."
            },
            {
                "verse": "Nunc mea pestanis cingantur tempora sertis:"
            },
            {
                "verse": "Nunc curas carmen dissipet atque merum."
            },
            {
                "verse": "Tu nos Augusti uenerantes limina regis,"
            },
            {
                "verse": "Ingenua foueas dexteritate. Vale."
            }
        ],
        [
            {
                "verse": "Blasi Caesareae lux inuiolabilis aulae."
            },
            {
                "verse": "Laurigeri columen presidiumque gregis."
            },
            {
                "verse": "Diuersae ueluti spectantur in orbe figurae:"
            },
            {
                "verse": "Quas natura parens ingeniosa facit."
            },
            {
                "verse": "Sic est diuersos hominum cognoscere mores:"
            },
            {
                "verse": "Dissimiles animos, dissimilesque gradus."
            },
            {
                "verse": "Diuiciis inhiat populus uel honoribus, omnis:"
            },
            {
                "verse": "Inde sibi quis non gaudia summa petit?"
            },
            {
                "verse": "Attalicas ostentat opes ac sceptra Tyrannus:"
            },
            {
                "verse": "Suppetiis optat quemque subesse suis."
            },
            {
                "verse": "Pastor oues numerat, ua miles uulnera iactat:"
            },
            {
                "verse": "Faecundo curuus gaudet arator agro."
            },
            {
                "verse": "Remigio foelix et picto nauita lintre"
            },
            {
                "verse": "In uentis operam, sideribusque locat."
            },
            {
                "verse": "Venator ceruos agitat, damasque fugaces:"
            },
            {
                "verse": "Immemor hinc tenerae coniugis esse solet."
            },
            {
                "verse": "Delectant magnam spumantia pocula turbam:"
            },
            {
                "verse": "Gaudia gens illinc martia multa capit."
            },
            {
                "verse": "Sunt qui diuino sophiae capiuntur amore:"
            },
            {
                "verse": "Et sola laeti cognitione manent."
            },
            {
                "verse": "Est aliud uatis studium, cunctisque probandum:"
            },
            {
                "verse": "Cui pallas tantum cui cytherea placet."
            },
            {
                "verse": "Friuola contemnit uesani murmura uulgi."
            },
            {
                "verse": "Quasque hoc miratur, ridet et odit opes."
            },
            {
                "verse": "Auribus est illi raris placuisse uoluptas:"
            },
            {
                "verse": "Solus Apollo iuuat, sola puella iuuat."
            },
            {
                "verse": "Sola puella iuuat roseo perfusa colore:"
            },
            {
                "verse": "Dulce mouere genas, dulceque docta loqui."
            },
            {
                "verse": "Hoc ego primaeuis studium sectatus ab annis:"
            },
            {
                "verse": "Strenuus in gemino tempus amore tero."
            },
            {
                "verse": "Empyreum primo mentem iactamus ad orbem:"
            },
            {
                "verse": "Vnde Panomphei quaeritur aura patris."
            },
            {
                "verse": "Interdumque libet uarias discernere causas:"
            },
            {
                "verse": "Quid fatum nobis, sydera quidue ferant."
            },
            {
                "verse": "Quae uirtus animis, quae deducatur origo:"
            },
            {
                "verse": "Cur in lethaeo turpiter amne fedent."
            },
            {
                "verse": "Vt nitido primum nitidi labantur ab axe:"
            },
            {
                "verse": "Mox hinc atque illinc pessima quaeque trahunt."
            },
            {
                "verse": "Errones caecis illos erroribus implent:"
            },
            {
                "verse": "Ne propria ualeant dexteritate frui."
            },
            {
                "verse": "Torporem Saturnus alit: Venus auget amores."
            },
            {
                "verse": "Mars iram stimulat, Mercuriusque dolos."
            },
            {
                "verse": "Tum dulces nobis ostendunt omnia Musae."
            },
            {
                "verse": "Et nectar faciles, ambrosiamque parant."
            },
            {
                "verse": "Vnde soli ueniant motus. palagique tumores:"
            },
            {
                "verse": "Quid sol deficiat, deficiatque soror."
            },
            {
                "verse": "Quid nunc oceanum citius, nunc serius intret:"
            },
            {
                "verse": "Quid nebule, quid agant flamina, rite docent."
            },
            {
                "verse": "Postmodo per terras hilares repetamus amoenas:"
            },
            {
                "verse": "Colligimus, siquid dulce cupido serit."
            },
            {
                "verse": "Excutis ipse grauem generose cupido ueternum:"
            },
            {
                "verse": "Ad superas quemuis dirigis ipse domos."
            },
            {
                "verse": "Te duce phoebus erit: duce te gratissima palas:"
            },
            {
                "verse": "Per te dulce mihi uiuere, dulce mori,"
            },
            {
                "verse": "Ad cypron, ad doctas unus me ducis Athenas:"
            },
            {
                "verse": "Vnus alis mentem, corpus et unus alis,"
            },
            {
                "verse": "Alta prius rapidas seruabunt aequora Tygres:"
            },
            {
                "verse": "Vmbrosum delphin incolet ante nemus."
            },
            {
                "verse": "Quam sine te ueneris soboles pulcherrima uiuam:"
            },
            {
                "verse": "Quamue quies uacuo sit mihi grata thoro."
            },
            {
                "verse": "Viue cupido: tui uigeant foeliciter arcus:"
            },
            {
                "verse": "Seruiciumque tibi crescat ubique nouum."
            },
            {
                "verse": "Vt tua flammatis ueneramur signa medullis:"
            },
            {
                "verse": "Optata sic nos aliger ure face."
            },
            {
                "verse": "Me populo secernit amor: secernit Apollo:"
            },
            {
                "verse": "Natus uterque deo, dignus uterque deo."
            },
            {
                "verse": "Te uero Cytherea suo sociata gradiuo"
            },
            {
                "verse": "Te Pallas semper pieridesque iuuant."
            },
            {
                "verse": "Ipse toga clarum Caesar fridericus et armis,"
            },
            {
                "verse": "Te nouit clarum saepius ille fide."
            },
            {
                "verse": "Tu modo pannoniis, Batauis modo nuncius oris:"
            },
            {
                "verse": "Gesisti fausto qualia, quanta pede."
            },
            {
                "verse": "Singula quid memorem? quae totum temperat orbem,"
            },
            {
                "verse": "Austria seruitio surgit ad astra tuo."
            },
            {
                "verse": "Quatuor ex uno productos sanguine reges"
            },
            {
                "verse": "Demeritus studiis es quater ipse nouis."
            },
            {
                "verse": "Foelix principibus tu iure probatus ab illis:"
            },
            {
                "verse": "Pro meritis celebrem cui tribuere locum."
            },
            {
                "verse": "Commissos mira populos uirtute gubernas:"
            },
            {
                "verse": "Succurrisque bonis, solicitasque malos."
            },
            {
                "verse": "Te modo Germanus, modo supplex italus ambit:"
            },
            {
                "verse": "Purpureusque tua Dux recreatur ope."
            },
            {
                "verse": "Praecipue te Caesar amat, te noscit alumnum:"
            },
            {
                "verse": "Teque uocat, bello, pace, fidele caput."
            },
            {
                "verse": "Quisquis in augusta te non complectitur aula:"
            },
            {
                "verse": "Sedulus augustam non colit ille domum."
            }
        ],
        [
            {
                "verse": "Non maius Fabium Romana nomen in urbe:"
            },
            {
                "verse": "Publica quum Fabiis res gereretur, erit."
            },
            {
                "verse": "Quam decus Hoelcelium germano fulget in orbe:"
            },
            {
                "verse": "Hoelceliamque auram Caesaris aula fouet."
            },
            {
                "verse": "Quid mirum? dulci uenus aurea seruit alumno:"
            },
            {
                "verse": "Pythius asseclam seruat Apollo suum."
            },
            {
                "verse": "Ambo numinibus tibi consuluere benignis:"
            },
            {
                "verse": "Augustos coleres non sine laude lares."
            },
            {
                "verse": "Consilium placuit. primae sub flore iuuentae"
            },
            {
                "verse": "Accesti sacram Caesaris ipse domum."
            },
            {
                "verse": "Bisque nouem lapsis a foeta uirgine lustris:"
            },
            {
                "verse": "Vt fuerant saeclis iuncta quaterna decem:"
            },
            {
                "verse": "Romulidum primo uenisti, regis ad aulam:"
            },
            {
                "verse": "Quae dignum digno caepit honore uirum."
            },
            {
                "verse": "Tunc Nuremberga rex Maxmilianus in urbe"
            },
            {
                "verse": "Concilio proceres continuitque duces."
            },
            {
                "verse": "Is sibi te comitem recipit, quem sydere fausto"
            },
            {
                "verse": "In uarias sequeris sedulus usque uias."
            },
            {
                "verse": "Dehinc te ad pannonias legatis addidit urbes:"
            },
            {
                "verse": "Perspecta ingenii dexteritate tui."
            },
            {
                "verse": "Iam Fridericus erat uitali lumine functus:"
            },
            {
                "verse": "Tristis erat natus, curia tristis erat."
            },
            {
                "verse": "Ipse redis Buda rebus foeliciter actis:"
            },
            {
                "verse": "Solaris summum protinus ipse ducem."
            },
            {
                "verse": "Mitteris ad belgas tanquam germanus Vlyxes"
            },
            {
                "verse": "Gaudia maerori congeminare paras."
            },
            {
                "verse": "Quaeritur Hispano foelix hymeneus in orbe:"
            },
            {
                "verse": "Regia qui pulso corda dolore iuuet."
            },
            {
                "verse": "Foelices taedas. foelitia foedera curas:"
            },
            {
                "verse": "Maximus unde polos Caesar et astra petit."
            },
            {
                "verse": "Illa quidem dextro processit copula fato."
            },
            {
                "verse": "Vnius auspicio prodiit illa Dei."
            },
            {
                "verse": "Hispana austriaco se mox Ioanna Philippo"
            },
            {
                "verse": "Addixit: nec te praeterit iste labor."
            },
            {
                "verse": "Nulla tibi requies fuit et tibi nulla uoluptas:"
            },
            {
                "verse": "Donec coniugii spes solidata fuit."
            },
            {
                "verse": "Magnum opus interea dum dulcia foedera tractas"
            },
            {
                "verse": "Numen bis phoebi reddidit hora. biceps"
            },
            {
                "verse": "Quid Ferdinando potuit contingere regi"
            },
            {
                "verse": "Optatumque magis, conspicuumque magis?"
            },
            {
                "verse": "Ille libens faciles extemplo prebuit aures:"
            },
            {
                "verse": "Impiger et uotis annuit ille piis."
            },
            {
                "verse": "Nec mora fiat ait fieri quod Caesar adoptat:"
            },
            {
                "verse": "Fortunentque sacras numina laeta faces."
            },
            {
                "verse": "Tradimus insigni natam uirtute philippo:"
            },
            {
                "verse": "Ille gener dabitur, filius ille mihi."
            },
            {
                "verse": "Nec renuo, quod amas, duplici sit copula nexu:"
            },
            {
                "verse": "Aptius ex geminis sic erit una domus."
            },
            {
                "verse": "Vna domus latium, germanaque regna tenebit:"
            },
            {
                "verse": "Hesperiae leges condet et una domus."
            },
            {
                "verse": "Austria te quantis attollet tempore rebus:"
            },
            {
                "verse": "Quos illi fines magnus Apollo dabit?"
            },
            {
                "verse": "Nata, nurusque soror sit Margarita philippi:"
            },
            {
                "verse": "Et nati coniunx haec Iohannis erit."
            },
            {
                "verse": "Suppetit haud animo calamus: sed dicere conor."
            },
            {
                "verse": "Ex illa qualis quanta propago die."
            },
            {
                "verse": "Carolus austriaci proles generosa philippi:"
            },
            {
                "verse": "Tot regnis fausto presidet ecce pede."
            },
            {
                "verse": "Iamque Getae metuunt illum, maurique potentes"
            },
            {
                "verse": "Christigenas forti protegit ille manu."
            },
            {
                "verse": "Vix adeo iuuenis sedes ingressus auitas"
            },
            {
                "verse": "Turcarum laeto millia multa dedit."
            },
            {
                "verse": "Macte puer uirtute, bonis bone Carole diuis"
            },
            {
                "verse": "Fide, sub imperio mox fore cuncta tuo."
            },
            {
                "verse": "Maxime thura frequens des Maxmiliane tonanti:"
            },
            {
                "verse": "Carolus ecce tuum tendit ad astra genus."
            },
            {
                "verse": "Aethereas utinam genitor quoque carperet auras:"
            },
            {
                "verse": "Non sinerent priscos nomen habere duces."
            },
            {
                "verse": "Protinus ipse fores urbis moderator, et orbis"
            },
            {
                "verse": "Augustum ferres primus ad astra decus."
            },
            {
                "verse": "Fronte tamen nubem, mordaces pectore curas"
            },
            {
                "verse": "Deme: tuum zephyrus flabit ad arbitrium."
            },
            {
                "verse": "Iamque uidere tuos uideor procul ipse triumphos:"
            },
            {
                "verse": "Et pacem cunctis post fera bella datam."
            },
            {
                "verse": "Quid Ferdinandum sileam? qui pectore forti"
            },
            {
                "verse": "Gestat auos omneis, austriacosque duces."
            },
            {
                "verse": "Ille tibi Caesar quae gaudia quanta parabit?"
            },
            {
                "verse": "Foelicis foelix ille bacillus aui."
            },
            {
                "verse": "Euehet augustum laetus super aethera nomen:"
            },
            {
                "verse": "Inclytus hostiles ille recidet opes:"
            },
            {
                "verse": "Ferdinande tui non delebuntur honores."
            },
            {
                "verse": "Dum spes, dumque fides, dumque manebit amor."
            },
            {
                "verse": "Det modo nestoreos mundi tibi conditor annos:"
            },
            {
                "verse": "Teque diu populis faxit adesse tuis"
            },
            {
                "verse": "Vt uetus Hectoreo tibi sanguine constat origo."
            },
            {
                "verse": "Vnde tot austrasiae prosiluere duces."
            },
            {
                "verse": "Hectora sic animis ardens aequabis et armis:"
            },
            {
                "verse": "In te tam clari stemmatis auctor erit."
            },
            {
                "verse": "Quid tot commemorem pulcherrima pignora, natas"
            },
            {
                "verse": "Quas charites, pallas, condecoratque Venus."
            },
            {
                "verse": "Obscurant prisco celebratas tempore Nymphas."
            },
            {
                "verse": "Tergemina clarae nobilitate nitent."
            },
            {
                "verse": "Sunt patre, sunt atauis, et auo sunt Caesare dignae:"
            },
            {
                "verse": "Regali dignae Caesareaque domo."
            },
            {
                "verse": "Foelices quibus his thalamis consortibus uti"
            },
            {
                "verse": "Contigerit: foelix illa futura dies."
            },
            {
                "verse": "Illa futura dies foelix, qua regibus omnes"
            },
            {
                "verse": "Coniunctae reges, parturientque duces."
            },
            {
                "verse": "Austria sydereum contingens uertice coelum"
            },
            {
                "verse": "Gaudebit sobolem cuncta tenere suam."
            },
            {
                "verse": "At tibi quis grates ualeat persoluere dignas?"
            },
            {
                "verse": "A quo fit talis tantaque culta seges?"
            },
            {
                "verse": "Te Blasi merito fortunae riuus inaurat:"
            },
            {
                "verse": "Et tibi nil Caesar Caesareique negant."
            },
            {
                "verse": "Ad latus Augusti multos foeliciter annos"
            },
            {
                "verse": "Egisti. fidus quoque sub axe comes."
            },
            {
                "verse": "Arcani custos pariter uenerandus et aeris:"
            },
            {
                "verse": "Munere mancipii functus es usque boni."
            },
            {
                "verse": "Vtque est Aeneam feruens comitatus Achates,"
            },
            {
                "verse": "Seu bellum, seu pax suscipienda fuit."
            },
            {
                "verse": "Sic es magnanimi sectatus Caesaris aulam:"
            },
            {
                "verse": "Vtilis hinc armis, utilis inde toga."
            },
            {
                "verse": "Non magis Atrides uafro fuit usus Ulyxe."
            },
            {
                "verse": "Siue domi cuperet uiuere, siue foris."
            },
            {
                "verse": "Armipotens quam te per cuncta negotia Caesar"
            },
            {
                "verse": "Ad stabilem uoluit rite uocare gradum."
            },
            {
                "verse": "Sic te militiae merito donauit honore:"
            },
            {
                "verse": "Acer ut in Mysos arma cruenta tulit."
            },
            {
                "verse": "Sic te constituit quaestorem: sic tibi gaudet"
            },
            {
                "verse": "Diuitias larga contribuisse manu."
            },
            {
                "verse": "Sic Velleburgam pariter tibi tradidit arcem:"
            },
            {
                "verse": "Quam reparas, miris condecorasque modis."
            },
            {
                "verse": "Vt merito possis tali pro munere dici:"
            },
            {
                "verse": "Vellemburgensis conditor et dominus."
            },
            {
                "verse": "Sic oenipontis speciosas mandat habenas."
            },
            {
                "verse": "Inque magistratu te locat ille sacro:"
            },
            {
                "verse": "Vtque fores uario passim cumulatus honoret"
            },
            {
                "verse": "Et uarias passim consequereris opes."
            },
            {
                "verse": "Te geminis carum reginis fecit, et una"
            },
            {
                "verse": "Hispanae scribam, pannoniaeqe dedit."
            },
            {
                "verse": "Post uarios demum fluctus, uariosque labores"
            },
            {
                "verse": "Te rapit ad sanctum mater amoris opus."
            },
            {
                "verse": "Formoso nubit formosa puella marito:"
            },
            {
                "verse": "Iungitur et claro foemina clara uiro."
            },
            {
                "verse": "Rumula Romuleo sociata est uirgo clienti:"
            },
            {
                "verse": "Illi tu belle congruis, illa tibi,"
            },
            {
                "verse": "Blasius est Mariae contentus amore pudicae:"
            },
            {
                "verse": "Et Maria est Blasi foedere leta sui."
            },
            {
                "verse": "Parte tuus fulsit foelix hymeneus ab omni:"
            },
            {
                "verse": "Cui duxit molles gratia nuda choros."
            },
            {
                "verse": "Cui Venus affulst melior, meliorque cupido:"
            },
            {
                "verse": "Cui Caesar uultus prebuit ipse suos."
            },
            {
                "verse": "Bella quidem bellos conflauit copula natos:"
            },
            {
                "verse": "Factus es ingenua denique prole parens."
            },
            {
                "verse": "Nunc uiget Hoelcelius, nunc immortalis habetur:"
            },
            {
                "verse": "Nobile nomen erit: nobile semen erit."
            }
        ],
        [
            {
                "verse": "Pannonium donec Rhenus uenerabitur istrum:"
            },
            {
                "verse": "Et Phaetonteas exuperabit aquas."
            },
            {
                "verse": "Dum Tagus auriferas oeno mandabit harenas"
            },
            {
                "verse": "Nullus et augustas non colet amnis opes."
            },
            {
                "verse": "Hoelcelius longum producet Blasius aeuum:"
            },
            {
                "verse": "Nunquam Laetheo proluet ora lacu."
            }
        ]
    ]
}