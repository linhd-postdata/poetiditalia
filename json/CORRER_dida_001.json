{
    "author": "Gregorio Correr",
    "title": "libellus didascalicus",
    "url": "http://www.poetiditalia.it/texts/CORRER|dida|001",
    "text": [
        [
            {
                "verse": "Gregorii Corrarii Veneti ad Andream fratrem quomodo educari debeant pueri.Libellus hic didascalicus est: ideo debuit ad aliquos scribi"
            }
        ],
        [
            {
                "verse": "Haec tibi de libris veterum, germane, relegi,"
            },
            {
                "verse": "Quaeque super pueris docuit pater optimus olim"
            },
            {
                "verse": "Victorinus; et hic aliquid quod discere possit,"
            },
            {
                "verse": "Si quem digna manet studiorum cura, docebo."
            },
            {
                "verse": "Protinus a cunis labor est, cum taedia longi"
            },
            {
                "verse": "Solverunt menses, palletque puerpera lecto,"
            },
            {
                "verse": "Et trepidae assistunt matres: quare optima porro"
            },
            {
                "verse": "Quaerenda est nutrix, sermone et moribus aequis."
            },
            {
                "verse": "Huius praecipue vocem conabitur infans"
            },
            {
                "verse": "Fingere: tum rudibus quae primum accentibus olim"
            },
            {
                "verse": "Ediderit durant, animisque capacibus haerent."
            },
            {
                "verse": "Insanire putem puero qui barbara praebet"
            },
            {
                "verse": "Ubera lactanti: mores et dissona discunt"
            },
            {
                "verse": "Quae risu excipiunt nocitura vocabula patres."
            },
            {
                "verse": "Post ubi luxuries inflavit barbara venas,"
            },
            {
                "verse": "Difficile est vitio discedere quod semel infans"
            },
            {
                "verse": "Sorbuit a teneris, ut vas rude, protinus annis."
            },
            {
                "verse": "Quidam scrutantes naturae munia credunt"
            },
            {
                "verse": "Dederi hoc pueris materno munere caris."
            },
            {
                "verse": "At nunc, ut luxus nostris, matercula quaeque,"
            },
            {
                "verse": "Ut semel in digitis gemmam prospexit inertem,"
            },
            {
                "verse": "Dedignatur, et emittit fortassis alendam"
            },
            {
                "verse": "Filiolam meretrici: quid ni turpe putet nil,"
            },
            {
                "verse": "Cui stupra et sordes, et nomina nota procorum"
            },
            {
                "verse": "Osculaque et cantus pernoctantis parasiti,"
            },
            {
                "verse": "Et didicit vitium quod nondum intelligit esse?"
            },
            {
                "verse": "Nec tibi cura tamen fuerit postrema, repente"
            },
            {
                "verse": "Ponere custodem morum, ludique magistrum,"
            },
            {
                "verse": "Ut quidquid nimium nutrix indulserit, ille"
            },
            {
                "verse": "Corrigat, et virga doceat parere reperta."
            },
            {
                "verse": "Multa ferent anni, quae post contemnet ephebus,"
            },
            {
                "verse": "Nescia dum virtus rerum contenditur ut vis."
            },
            {
                "verse": "Nonnullis visum est maiorum infantibus esse"
            },
            {
                "verse": "Parcendum donec iam septima terminet aestas."
            },
            {
                "verse": "Nos aliter: neque poeniteat, doctissime rhetor"
            },
            {
                "verse": "Quintiliane, tui, tu rite haec, qui sua quaeque"
            },
            {
                "verse": "Infanti studia, et nullum qui duxeris esse"
            },
            {
                "verse": "Desidiae tempus. Cur quae iam moribus aetas"
            },
            {
                "verse": "Congruit, haec eadem studii praecepta refutet?"
            },
            {
                "verse": "Quare hoc exiguum lucri fastidis, amice?"
            },
            {
                "verse": "Quid dicam, qui mox pictas eborisque figuras"
            },
            {
                "verse": "In seriem ponit ludo, et puerilia corda"
            },
            {
                "verse": "Allicit, atque animum tenui re pascit inanem?"
            },
            {
                "verse": "Contemplator item quae cuique est gloria palmae:"
            },
            {
                "verse": "Noscere enim in promptu est animos tum fraude carentes."
            },
            {
                "verse": "Attamen interdum spes incunabula fallunt,"
            },
            {
                "verse": "Et potis est iuvenes annos natura potenter"
            },
            {
                "verse": "Mutare in melius, quam tu speraveris unquam."
            },
            {
                "verse": "Sed frustra ingenium dederit natura, laborem"
            },
            {
                "verse": "Si fugias, si poeniteat cuiuslibet artis."
            },
            {
                "verse": "Nequicquam pecoris generosi nomina gentis"
            },
            {
                "verse": "Iactet equus, quamvis domitrix Apulia mittat;"
            },
            {
                "verse": "Si careat studio, in pistrinum inglorius ibit."
            },
            {
                "verse": "Atque adeo si quis holor, aut reverentia doctis,"
            },
            {
                "verse": "Quisque bonus pueris artes, elementaque prima"
            },
            {
                "verse": "Praestaret: sed quid miserum aeque? Inde illa senectus"
            },
            {
                "verse": "Doctorum, quis nil percusso est unctius auro."
            },
            {
                "verse": "Praeterea nimia est patrum indulgentia; quondam,"
            },
            {
                "verse": "Ut aequum est iuvenem, si quid commiserat usquam,"
            },
            {
                "verse": "Iratum patrem trepidabat limine natus."
            },
            {
                "verse": "Accedam? taceam, instigem? purgem ne? loquar ne?"
            },
            {
                "verse": "Coram patre puer nunc peierat, et bibit, et audet"
            },
            {
                "verse": "Omne nefas, ludit, lenonum dedecore emptas"
            },
            {
                "verse": "Servat amicitias. Quid tum? Patiare necesse est,"
            },
            {
                "verse": "Dire senex. Quid enim puero, cui stupra, domusque"
            },
            {
                "verse": "Corrupta exemplo, qui nondum dente parato"
            },
            {
                "verse": "Vidit lascivis coenas et prandia patris"
            },
            {
                "verse": "Cantibus obstrepere, et pueros cognovit amatos?"
            },
            {
                "verse": "Mox tibi decrepito, si quid de moribus huius"
            },
            {
                "verse": "Poeniteat demum, tenue et miserabile guttur"
            },
            {
                "verse": "Elidet: ficto gemitu lugubre feretrum"
            },
            {
                "verse": "Componet, sed tu porrectis calcibus ibis."
            },
            {
                "verse": "Nunc vero ad ferulas doctorum transeo, nec te"
            },
            {
                "verse": "Poeniteat circum tenues involvier actus."
            },
            {
                "verse": "Hoc aio incipiens, sub quo primaeva iuventus"
            },
            {
                "verse": "Ponat avaritiae sordes, huicque integra mens sit."
            },
            {
                "verse": "Praecipue sumat curamque animumque parentis"
            },
            {
                "verse": "Erga discipulos, et per compendia ducat."
            },
            {
                "verse": "Praeterea studio vigilanti vir bonus adsit"
            },
            {
                "verse": "Assidue circa mores, ne cerea corda"
            },
            {
                "verse": "In vitium, facilesque animos contagia sumant."
            },
            {
                "verse": "Tum, quamvis sanctis intructi moribus albam"
            },
            {
                "verse": "Mente pudicitiam servent, suadebo tamen quod"
            },
            {
                "verse": "Secreta a pueris maneat robustior aetas,"
            },
            {
                "verse": "Seu studii statione, aut ludo: nam neque solum"
            },
            {
                "verse": "Vitandum scelus et causae, sed criminis atri"
            },
            {
                "verse": "Suspicio, neque discendi intermissio fiat"
            },
            {
                "verse": "Plurima, nam facile in peius rapiuntur ephebi;"
            },
            {
                "verse": "At quamvis studiis iuvet impallescere longis"
            },
            {
                "verse": "Praestantes animi pueros, his danda tamen sunt"
            },
            {
                "verse": "Tempora quis laxent se se et iuvenilia corda"
            },
            {
                "verse": "Oblectent: parit assiduus fastidia doctor"
            },
            {
                "verse": "Ultra mensuram. Licitis dimittere ludis"
            },
            {
                "verse": "Non erit indignum, et membra exercere decore"
            },
            {
                "verse": "Multum adeo confert studiis: nam cruda labore"
            },
            {
                "verse": "Decoquitur bilis, collectusque effluit humor."
            },
            {
                "verse": "Nec maiore tamen se turba oneraverit ipse"
            },
            {
                "verse": "Viribus: ille quidem durus peiorque noverca,"
            },
            {
                "verse": "Qui poterit pueri ingenium fraudare benignum."
            },
            {
                "verse": "Nec mihi displiceat doctoris curva senectus,"
            },
            {
                "verse": "Si vigeant sensus animi, corpusque labori"
            },
            {
                "verse": "Nondum interdictum: venit experientia canis."
            },
            {
                "verse": "Non ita quod pueri libeat, caedantur adulti"
            },
            {
                "verse": "Supplicio servili, et quod, si tempora mutes,"
            },
            {
                "verse": "Convenit iniuria. Quid enim cum iurgia temnat,"
            },
            {
                "verse": "Et semel e nudo deiecerit ore ruborem,"
            },
            {
                "verse": "Horrescat, suetus flagris ut pessima quaeque"
            },
            {
                "verse": "Mancipia? Imprimis vitandum est ne memor aetas"
            },
            {
                "verse": "Iniuriae veteris studium exhorrescat acerbe,"
            },
            {
                "verse": "Quae nondum ullius virtutis coepit amorem."
            },
            {
                "verse": "Nec mihi displiceat pueri rubor ingeniumque"
            },
            {
                "verse": "Lentescens, nec quod dubitet speraveris infra,"
            },
            {
                "verse": "Aut roget, atque animum solers per singula ducat."
            },
            {
                "verse": "Quippe etiam multi demissi, ni vehementer"
            },
            {
                "verse": "Insistas: quidam imperium indignantur, at illos"
            },
            {
                "verse": "Debilitat timor: usque adeo concordia mentis"
            },
            {
                "verse": "Inter mortales rarissima. Quare age prudens,"
            },
            {
                "verse": "Inspice naturam, atque animas speculare recentes."
            },
            {
                "verse": "Nam cerebrum memor, et facili praecordia limo"
            },
            {
                "verse": "Argumenta dabunt puero, viresque latentes"
            },
            {
                "verse": "Nudabunt animae: sed nec tabescere mentem"
            },
            {
                "verse": "Desidia turpi patiaris, quippe necesse est"
            },
            {
                "verse": "Exercere caput. Quid enim didicisse potes tu"
            },
            {
                "verse": "Aptius a teneris, vel quid iucundius unquam?"
            },
            {
                "verse": "Dulce quidem est senibus fessis meminisse libelli,"
            },
            {
                "verse": "Sive hi iura togae servent, sanctumque senatum,"
            },
            {
                "verse": "Seu circum virides hortos, notaque sub umbra"
            },
            {
                "verse": "Producant se se tremuli subeunte bacillo."
            },
            {
                "verse": "Cui tantus dolor, aut quid tam lugubre dabit sors,"
            },
            {
                "verse": "Quod non liniri possit, moestoque remitti"
            },
            {
                "verse": "Pectore, si tanquam speculum exemplaria volvat?"
            },
            {
                "verse": "Primus naturae Granonius addidit artem"
            },
            {
                "verse": "Simonides, Scopae miseri conviva supremus:"
            },
            {
                "verse": "Primus imaginibus nulla non arte petitis"
            },
            {
                "verse": "Imposuit levibus numerum, sedesque locorum"
            },
            {
                "verse": "Mansuras docuit vicis optare remotis;"
            },
            {
                "verse": "Offenduntur enim strepitu atque accursibus aulae."
            },
            {
                "verse": "Ergo exercebis pueros. Divina Maronis"
            },
            {
                "verse": "Carmina praecipue discant, teneantque fideles,"
            },
            {
                "verse": "Sive oratorum malint contendere campo,"
            },
            {
                "verse": "Curandum est aeque Ciceronis plurima volvant."
            },
            {
                "verse": "Idem ardor suberit; idem fons, atque eadem lex"
            },
            {
                "verse": "Eloquii. Tum si quicquam conabitur, ultro"
            },
            {
                "verse": "Succurret quid agat, quove ordine, quo pede dicat:"
            },
            {
                "verse": "Promptius expediet quaeque ardentissima, tum cum"
            },
            {
                "verse": "Conformata vigent et corda et lingua loquentis."
            },
            {
                "verse": "Nec voci gestus dicentis discrepet, aut frons:"
            },
            {
                "verse": "Oret opem civi merito, lacrymansque loquetur"
            },
            {
                "verse": "Pupilli aerumnas, crimen civile, dolosque"
            },
            {
                "verse": "In patriam graviter stomacho exsecretur acerbo;"
            },
            {
                "verse": "Denique quicquid aget, naturam artemque sequetur,"
            },
            {
                "verse": "Nec mihi displiceant pueri, quibus exuberat vis"
            },
            {
                "verse": "Largior eloquii, ac dicendi copia maior;"
            },
            {
                "verse": "Nam facile abscindet ratio, multum auferet aetas,"
            },
            {
                "verse": "Multa cadent usu certo. Sed non minus aequum est"
            },
            {
                "verse": "Tardis ferre manum, studii ne destituat spes,"
            },
            {
                "verse": "Neu pigeat docuisse pedes, quantumque molossus"
            },
            {
                "verse": "A tribraco, quantum spondaeus distet iambo."
            },
            {
                "verse": "Olim nervorum cantus et carmina vocum,"
            },
            {
                "verse": "Grande operae praetium, magnoque in honore fuere,"
            },
            {
                "verse": "Graecia dum viguit, studiorum maxima nutrix."
            },
            {
                "verse": "Sic honor accessit divinis vatibus, atque"
            },
            {
                "verse": "Creditus Amphion testudine saxa movere,"
            },
            {
                "verse": "Dictus ob hoc Orpheus rabidos mulcere leones."
            },
            {
                "verse": "Nonne vides cantu longos ut quisque labores"
            },
            {
                "verse": "Soletur, sive effossor, seu vinitor uvae?"
            },
            {
                "verse": "Et ferus Aeacides tetigit Chironis in antro"
            },
            {
                "verse": "Fila lirae, et rudibus percussit vocibus auras,"
            },
            {
                "verse": "Suetus semiviri caudam ridere magistri."
            },
            {
                "verse": "Non igitur musicae temnenda est, sive poesim"
            },
            {
                "verse": "Miraris, seu rostra tumultu agitata forensi."
            },
            {
                "verse": "Praeterea nec virginibus psalteria castis"
            },
            {
                "verse": "Opprobrio ducas: gaudet Deus ipse Camenis."
            },
            {
                "verse": "Attamen absurdum est obscenas fingere voces"
            },
            {
                "verse": "Ut senior tremulo demergat verba palato"
            },
            {
                "verse": "Ebrius hic titubet, vel amore ut gestiat ille,"
            },
            {
                "verse": "Nec lingua vocem premere, aut resonare decorum est,"
            },
            {
                "verse": "Distentis late labris, ut rudere credas"
            },
            {
                "verse": "Iumenta in Calabris attrito vomere campis."
            },
            {
                "verse": "Praeceptoris erit gestus formare decoros"
            },
            {
                "verse": "A teneris, necdum iam dedignante iuventa,"
            },
            {
                "verse": "Nescia dum virtus rerum contenditur ut vis."
            },
            {
                "verse": "Ni pigeat praeferre pedem, non tarda sequetur"
            },
            {
                "verse": "Mens iuvenum, neque si libeat miscere latinis"
            },
            {
                "verse": "Graeca, minus valeant: quin ad nova quaeque vicissim"
            },
            {
                "verse": "Promptius intendent se se et corda inscia rerum."
            },
            {
                "verse": "Non etenim is animo pueris labor insitus acri"
            },
            {
                "verse": "Conatu mentis: verum ut corpuscula terrae"
            },
            {
                "verse": "Mollius affligunt toties, cursuque vagantur"
            },
            {
                "verse": "Huc illuc, sic ingenii levis addita vena est,"
            },
            {
                "verse": "Et patiens operum; neque enim est id pondus in ipsis."
            },
            {
                "verse": "Nec tamen ii coetus hominum et civilia vitent,"
            },
            {
                "verse": "Namque hinc formido subrepit, vel malus error;"
            },
            {
                "verse": "Humanum est inter cives inquirere doctos."
            },
            {
                "verse": "Sed non ulla magis mentis industria tollit,"
            },
            {
                "verse": "Quam speratus honos: generoso in pectore laudum"
            },
            {
                "verse": "Fixus amor: semperque animis calet aemula virtus."
            },
            {
                "verse": "Usque adeo cum primum artes crevere repertae,"
            },
            {
                "verse": "Ambitio crevit, laudumque erecta cupido est."
            },
            {
                "verse": "Alludit famae cum dicit Horatius, album"
            },
            {
                "verse": "Mutor in alitem, et insidunt mihi cruribus asprae"
            },
            {
                "verse": "Pelles: dulce quidem est cultum dictasse libellum."
            },
            {
                "verse": "At Veneti pueri longis ambagibus haerent,"
            },
            {
                "verse": "Aut abaco discunt teneri, imberbesque etiam tum"
            },
            {
                "verse": "Assyrias Latio mutant sub sidere gazas;"
            },
            {
                "verse": "Solae divitiae remo velloque petuntur."
            },
            {
                "verse": "Urbe piget nostra; de qua tam clara per orbem"
            },
            {
                "verse": "Nomina: maiores nostri virtute decora"
            },
            {
                "verse": "Nil melius duxere, et sanctis legibus urbem"
            },
            {
                "verse": "Fundarunt. Nondum tanto matrona paratu;"
            },
            {
                "verse": "Nam digitis gemmas, pulchroque monilia collo"
            },
            {
                "verse": "Gestabant paucae: foris aequora dura mariti"
            },
            {
                "verse": "Verrebant: galea condebant tempora patres."
            },
            {
                "verse": "Hospitis adventu non ambitiosa dabatur"
            },
            {
                "verse": "Coena, nec auratis laquearia fulva metallis"
            },
            {
                "verse": "Pendebant trabibus: nullos aulea tegebant"
            },
            {
                "verse": "Strata thores, et privatis moderatior usus"
            },
            {
                "verse": "Argenti, sanctaeque domus ut templa patebant."
            },
            {
                "verse": "Mirari poterat, si quis conviva subisset"
            },
            {
                "verse": "Amplustrum aut tabulas, ereptaque rostra carinis."
            },
            {
                "verse": "Emeriti cives sanguine, quique labore"
            },
            {
                "verse": "Imperium peperere suo, cum frigore venas"
            },
            {
                "verse": "Strinxerat et gelidos artus longaeva senectus,"
            },
            {
                "verse": "Publica curabant consulta, et maxima rerum:"
            },
            {
                "verse": "Horum autem nemo ob privata negotia contra"
            },
            {
                "verse": "Commoda tentasset patriae, et communia iura."
            },
            {
                "verse": "Ergo illis foris imperium, gentesque subactae"
            },
            {
                "verse": "Iura domi et mores, rebusque experta iuventus."
            },
            {
                "verse": "Tempus et hanc nostris rationem admittere chartis,"
            },
            {
                "verse": "Urbibus an magnis dicendi copia prosit."
            },
            {
                "verse": "Porro hinc concedo, nisi sit sapientia, nasci"
            },
            {
                "verse": "Semper nefas, saepe everti pulcherrima regna."
            },
            {
                "verse": "At si quis haerens virtuti possidet artem"
            },
            {
                "verse": "Dicendi, patriam libertatemque suosque"
            },
            {
                "verse": "Tutetur, pacique ac bellis utilis idem est."
            },
            {
                "verse": "Nam quondam in silvis violenti ac more ferino"
            },
            {
                "verse": "Vivebant homines, et ubi errantes tulerat nox"
            },
            {
                "verse": "Carpebant somnos in montibus aut speluncis:"
            },
            {
                "verse": "Passim concubitus nec gnatos noverat ullus,"
            },
            {
                "verse": "Tempore quo sapiens ac magnus videlicet vir"
            },
            {
                "verse": "Praevidit quantum rationis et ingenii esset"
            },
            {
                "verse": "Obstrusum latebris; igitur sermone decoro"
            },
            {
                "verse": "Agrestam turbam (mirum est potuisse) coegit."
            },
            {
                "verse": "Vivendi posuit iura, et formidine poenae"
            },
            {
                "verse": "Exacuit mentis, ne quis fur, ne quis adulter:"
            },
            {
                "verse": "Hinc variae venere artes, ususque serendi,"
            },
            {
                "verse": "Dehinc parvas munire urbes vallo fluvioque,"
            },
            {
                "verse": "Et sua tutari norunt, et claudere septis:"
            },
            {
                "verse": "Postremo cum vicinis de finibus agri"
            },
            {
                "verse": "Certabant. Tum militiae labor additus, inde"
            },
            {
                "verse": "Regnandi ambitio, doctrinaeque invida cura."
            },
            {
                "verse": "Tum pauci sapientes, cum vis flecteret aequum,"
            },
            {
                "verse": "Duxere exilium ruri, et docuere priores"
            },
            {
                "verse": "Et contemnere opes, et eis frugaliter uti."
            },
            {
                "verse": "Vatibus hic olim fuerat mos ruris amoeni"
            },
            {
                "verse": "Secessu gaudere, et aprici gramine campi,"
            },
            {
                "verse": "Flumina ubi et virides resonarent undique ripae,"
            },
            {
                "verse": "Et montana leves ferebant murmura venti,"
            },
            {
                "verse": "Hortulus hic, vineta procul, poma insita, flores,"
            },
            {
                "verse": "Et teneri circum caules, vescumque papaver."
            },
            {
                "verse": "Difficile est, sodes, nomen meruisse poetae."
            },
            {
                "verse": "Multa feras, discasque diu, multa ante papyro"
            },
            {
                "verse": "Est opus, et graecis dudum insenuisse libellis,"
            },
            {
                "verse": "Quam possis paucos in turbam credere versus,"
            },
            {
                "verse": "Non quales ego, sed quales ostendere tantum"
            },
            {
                "verse": "Et vellem, et nequeo. Nam si me insana trahit spes"
            },
            {
                "verse": "Carmina quis prohibet centum percurrere? Ibique"
            },
            {
                "verse": "Iungantur delphines equis, atque ordine verso"
            },
            {
                "verse": "Thura legant Calybes, molles dent aera Sabaei."
            },
            {
                "verse": "Sed non haec ratio scribendi: quippe poesis"
            },
            {
                "verse": "Picturae est similis, quae convenientia reddit"
            },
            {
                "verse": "Personae, et capiti medioque accommodat imum."
            },
            {
                "verse": "Sumere materias aequum est pro viribus, atque"
            },
            {
                "verse": "Offendat nugis caveat, ne cum velit astu"
            },
            {
                "verse": "Penelope sponsi orbatum narrare Cyclopam,"
            },
            {
                "verse": "Incipiat raptus Helenae, Troiaeque ruinas."
            },
            {
                "verse": "Pleraque tecta sinat praesens industria vatis,"
            },
            {
                "verse": "Ut quidam pictor casum qui forte tabella"
            },
            {
                "verse": "Virginis Argolicae mandarat: flebat Ulysses"
            },
            {
                "verse": "Ante aras, tristisque aderat Menelaus, et una"
            },
            {
                "verse": "Infelix augur scisso velamine Chalcas."
            },
            {
                "verse": "Ergo cum ingenium genitoris reddere partes"
            },
            {
                "verse": "Viribus accisis non posset, fecit Atridem"
            },
            {
                "verse": "Tollentem palmas, vultusque obnubit amictu"
            },
            {
                "verse": "Funereo, ut quivis habitus atque ora parentis"
            },
            {
                "verse": "Fingeret arbitrio: fugias ante omnia linguam"
            },
            {
                "verse": "Assentatoris, ne limae poeniteat mox,"
            },
            {
                "verse": "Aut alio insignis quovis errore noteris."
            },
            {
                "verse": "Da Victorino haec, et dic legat optimus ille,"
            },
            {
                "verse": "Qui nihil a vero cuiquam mentitus amico."
            },
            {
                "verse": "Sitque operi modus, et fines sint denique, ne te"
            },
            {
                "verse": "Frustreris, semperque aliquid mutare labores:"
            },
            {
                "verse": "Iam minium chartis, et cedrum posce libello."
            }
        ]
    ]
}