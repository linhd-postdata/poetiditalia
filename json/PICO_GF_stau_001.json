{
    "author": "Giovanni Francesco Pico",
    "title": "mysteria crucis",
    "url": "http://www.poetiditalia.it/texts/PICO_GF|stau|001",
    "text": [
        [
            {
                "verse": "staurostichon heroicum carmen de mysteriis dominicae crucis, ad Maximilianum Augustum Romanorum regem"
            }
        ],
        [
            {
                "verse": "Germanae nuper delapsa insignia terrae"
            },
            {
                "verse": "Principis aetherei canerem, ter maxime Caesar,"
            },
            {
                "verse": "Si me praecellens rerum mirandaque moles"
            },
            {
                "verse": "Exiguo sineret residem de pectore uocem"
            },
            {
                "verse": "Promere: sed uincet pietas, audacia uincet,"
            },
            {
                "verse": "Abscedat Bromius, spumoso Cypria ponto"
            },
            {
                "verse": "Dispereat, procul hinc absit Thymbraeus Apollo,"
            },
            {
                "verse": "Fabula Pieridum, procul hinc, procul este prophani."
            },
            {
                "verse": "Namque salutiferi canimus miracula regis,"
            },
            {
                "verse": "Vaesano figmenta Deum qui dispulit orbe."
            },
            {
                "verse": "Christe faue coeptis, tuque o sanctissima uirgo"
            },
            {
                "verse": "Empyrei regina poli, genitrixque tonantis,"
            },
            {
                "verse": "Dirige fluctiuagam uentosa per aequora Cymbam."
            },
            {
                "verse": "Postquam flammifero praepes descendit ab axe"
            },
            {
                "verse": "Summa Dei soboles, summi sapientia patris,"
            },
            {
                "verse": "Vt male contractas a primo semine labes"
            },
            {
                "verse": "Purpurea elueret sacrati sanguinis unda,"
            },
            {
                "verse": "Mortales clauso profugos ut ferret Olympo,"
            },
            {
                "verse": "Sacra prophanato diffudit lumine mundo,"
            },
            {
                "verse": "Tartareas pellens hominum de corde tenebras."
            },
            {
                "verse": "Inque uices uarias diuersa in tempora signis,"
            },
            {
                "verse": "Quae captum superant humanae mentis, adegit"
            },
            {
                "verse": "Suaue serenata in praecordia uulnus amoris."
            },
            {
                "verse": "Illapsus primum praecelsae uirginis aluo,"
            },
            {
                "verse": "Quae mox concepit nullo de semine prolem,"
            },
            {
                "verse": "Viliaque enixa est nono ad praesepia mense."
            },
            {
                "verse": "Iam uix octauam lucem conspexerat infans,"
            },
            {
                "verse": "Iam uix assumptae prima incunabula carnis"
            },
            {
                "verse": "Attigerat, cultros pellis cum caesa cruentos"
            },
            {
                "verse": "Sensit, et hostiles aufugit principis iras"
            },
            {
                "verse": "Herodis, supero matrem puerumque tueri"
            },
            {
                "verse": "Afflatu iussus Ioseph, Nilotica tecta"
            },
            {
                "verse": "Perrexit: monitusque iterum ad Iudaea reuerti"
            },
            {
                "verse": "Herode extincto, Galilaeis adstitit aruis."
            },
            {
                "verse": "Subditus interea peragit mandata parentum:"
            },
            {
                "verse": "Praecellitque senes puer, et Salomonia templa"
            },
            {
                "verse": "Ingressus monuit, legisque abstrusa reclusit."
            },
            {
                "verse": "Mox docuit Solymos praeclarae munia uitae"
            },
            {
                "verse": "Praeconis tonitru, qui flumine mergier artus"
            },
            {
                "verse": "Suasit, et indignum Christi qui lora relaxet"
            },
            {
                "verse": "Se uocat, et nitidae soluat sandalia plantae."
            },
            {
                "verse": "Hinc uastae latebras Christus perrexit eremi,"
            },
            {
                "verse": "Multos passurus uiolenti Daemonis astus."
            },
            {
                "verse": "Nanque quater denos iam roscida luna rotatus"
            },
            {
                "verse": "Egerat, et totidem magnum sol aureus orbem"
            },
            {
                "verse": "Ambierat terrae, ne dum ieiunia Christus"
            },
            {
                "verse": "Soluerat esuriens, cum se tentator operta"
            },
            {
                "verse": "Ingessit fraude, et lapides mitescere duros"
            },
            {
                "verse": "Praeciperet blande stimulat, cui talia fatur:"
            },
            {
                "verse": "Nonne sacri referunt libri? Traducere uitam"
            },
            {
                "verse": "Non datur in dapibus: sed enim foelicius illud,"
            },
            {
                "verse": "Quod fluxit sacro semel omnipotentis ab ore,"
            },
            {
                "verse": "Perpetuam praestat uentura in secula uitam."
            },
            {
                "verse": "Protinus hinc celsae uehit ad fastigia primae"
            },
            {
                "verse": "Spiritus, atque illi rursus: Si dia propago es,"
            },
            {
                "verse": "Te tuto poteris summo de culmine templi"
            },
            {
                "verse": "Mittere: namque extant de te mandata ministris,"
            },
            {
                "verse": "Ne forte ad lapidem offendas. Cui talia reddit"
            },
            {
                "verse": "Legiferi scitum Mosis, Dominumque Deumque"
            },
            {
                "verse": "Ne tentes. paucis pauefactus uocibus hisce"
            },
            {
                "verse": "Obriguit, ueluti cum saeuo moenia bello"
            },
            {
                "verse": "Impiger obsedit multo conamine miles,"
            },
            {
                "verse": "Actutum et chalybis percussus tempora glande,"
            },
            {
                "verse": "Machina terrifico quam fulminat aenea bombo,"
            },
            {
                "verse": "Sternitur, atque illi torpescunt frigore membra."
            },
            {
                "verse": "Crudeles iterum uersutus colligit iras,"
            },
            {
                "verse": "Ac tristi obuersat fallendi pectore curas."
            },
            {
                "verse": "Nubiferi ductum praecelso in culmine montis"
            },
            {
                "verse": "Collocat, et molli quondam regnata Dario"
            },
            {
                "verse": "Monstrat sceptra, Pharon, Lybies porrecta sub axem"
            },
            {
                "verse": "Regna, Tagum fuluam populis qui uoluit harenam,"
            },
            {
                "verse": "Et quicquid latis rerum tractabat habenis"
            },
            {
                "verse": "Roma potens, spondetque illi, si poplite flexo"
            },
            {
                "verse": "Procumbat. Contraque refert diuina propago:"
            },
            {
                "verse": "Perfide discedas, soli seruire tonanti"
            },
            {
                "verse": "Est opus, in tenues momento euanuit auras."
            },
            {
                "verse": "Post nucleum legis dirimens a cortice uulgo"
            },
            {
                "verse": "Praebuit, aeternae reserans compendia uitae,"
            },
            {
                "verse": "Dogmataque expungens scribarum mentis auarae"
            },
            {
                "verse": "Semina, pontificum luxus, fastosaque secli"
            },
            {
                "verse": "Gaudia perstringens, Pharisaeae noxia turbae"
            },
            {
                "verse": "Carpit fulcra, dolos retegit, praenuncia mortis"
            },
            {
                "verse": "Spargit uerba suae, non indignatus ab umbris"
            },
            {
                "verse": "Infernis animas excire ad munia uitae,"
            },
            {
                "verse": "Reddere cognatis nutu, quae functa sepulchris"
            },
            {
                "verse": "Corpora, quae tristem dudum exhalare mephitim,"
            },
            {
                "verse": "Disiectae placuit rursum connectere formae."
            },
            {
                "verse": "Inuidia extemplo conflatur maxima, nanque"
            },
            {
                "verse": "Virtuti uitium bellat, diuina prophanis"
            },
            {
                "verse": "Confligunt, pugnat tumido clementia fastu."
            },
            {
                "verse": "Supplicium petitur iusto de sanguine, poenae"
            },
            {
                "verse": "Poscuntur, saeuae condunt spectacula plebi"
            },
            {
                "verse": "Membra salutiferi transfixo stipite regis."
            },
            {
                "verse": "Funditur innocuus toto de corpore sanguis"
            },
            {
                "verse": "Vbertim celebris mixto fluit unda cruore:"
            },
            {
                "verse": "Qua scelus antiquum primaque ab origine mundi"
            },
            {
                "verse": "Eluitur, patriae primaeua piacula noxae."
            },
            {
                "verse": "Scilicet humani generis perculsus amore"
            },
            {
                "verse": "Crudeles clauos, risus, atque aspera flagra,"
            },
            {
                "verse": "Sputa, alapas, barbae uulsus, diramque coronam"
            },
            {
                "verse": "Sentibus horrentem subiit, mortemque fugare"
            },
            {
                "verse": "Morte Crucis uoluit. Quae te clementia Christe"
            },
            {
                "verse": "Ingratos nimium mortales, ferrea corda,"
            },
            {
                "verse": "Vt morte eriperes, mortem perferre coegit?"
            },
            {
                "verse": "Ne rogo, ne summi collati muneris unquam"
            },
            {
                "verse": "Inferni obrepant uaesana obliuia somni."
            },
            {
                "verse": "Dicite foelices animae, quae lucida templa"
            },
            {
                "verse": "Incolitis, quoties renouarit mystica lethi"
            },
            {
                "verse": "Signa sui, postquam sedes ferrugine nigras"
            },
            {
                "verse": "Inuisit, pulsisque aeterna luce tenebris"
            },
            {
                "verse": "Atque catenato resolutis patribus hoste"
            },
            {
                "verse": "Sublimis superas Christus remeauit ad arces."
            },
            {
                "verse": "Principio auratis confixit corda sagittis:"
            },
            {
                "verse": "Corda uirum sacri coetus, quae uiuida uirtus"
            },
            {
                "verse": "Ardentis linguae in speciem penetrarat, et almum"
            },
            {
                "verse": "Spirabant calefacta nimis praecordia Christum."
            },
            {
                "verse": "Quem puro quondam sumebat turba fidelis"
            },
            {
                "verse": "Pectore, sacratae celebrans conuiuia coenae."
            },
            {
                "verse": "Scilicet immites hinc debellare Tyrannos"
            },
            {
                "verse": "Exarmata ualent flammanti pectora lingua."
            },
            {
                "verse": "Hinc ueteres fugitare Dei, trepidare Senatus."
            },
            {
                "verse": "Mirari attoniti Sophiae de plebe magistri,"
            },
            {
                "verse": "Mirari et uulgus coepit, cum cresceret ardor"
            },
            {
                "verse": "Insolitus, numerumque magis quo saeuior ira"
            },
            {
                "verse": "Redderet innumerum tormentis percita caedes."
            },
            {
                "verse": "Recludunt Stephano coelum stridentia saxa,"
            },
            {
                "verse": "Vrentem moriens temnit Laurentius ignem:"
            },
            {
                "verse": "Innumerae rigidam constanti pectore mortem"
            },
            {
                "verse": "Imbelles obeunt (res non audita) puellae:"
            },
            {
                "verse": "Pollutas pueri laeti obtruncantur ad aras,"
            },
            {
                "verse": "Inter mille neces fidei rutilantior ignis"
            },
            {
                "verse": "Fulsit, Callaicis ueluti in fornacibus aurum."
            },
            {
                "verse": "Tum praeses Syriis feruens Egnatius agris"
            },
            {
                "verse": "Christigenas pascebat oues, Romanus abegit"
            },
            {
                "verse": "Miles, crudeli ducturus funera circo."
            },
            {
                "verse": "Sacra uiri nimium formidant membra leones"
            },
            {
                "verse": "Tangere, ab innocuo cohibentes ora cruore."
            },
            {
                "verse": "Quem rigidi immitis Traiani exhauserat ensis,"
            },
            {
                "verse": "Protinus euulso (nam dirus pectore lictor"
            },
            {
                "verse": "Traxerat) inscriptum cordi spectatur IESV"
            },
            {
                "verse": "Nomen honoratum, quod tristia tartara longe"
            },
            {
                "verse": "Formidant, superae conspecta insignia dextrae."
            },
            {
                "verse": "Tempore iam ex illo, multum cum uiuidus ardor"
            },
            {
                "verse": "Ferueret, inuidit daemon transcendere coelos"
            },
            {
                "verse": "Stelligeros hominem, quibus ille expulsus Auerni"
            },
            {
                "verse": "Horrendas subiit multa caligine sedes,"
            },
            {
                "verse": "Hinc satagit Christi ut marcescant pectora luxu,"
            },
            {
                "verse": "Crassetur uilis tumidusque nomismatis ardor,"
            },
            {
                "verse": "Despectent humiles uano ut turgentia fastu"
            },
            {
                "verse": "Stemmata: sed uicit Christus superoque calore"
            },
            {
                "verse": "Dispulit elatas Erebi de nocte tenebras"
            },
            {
                "verse": "Hoste triumphato, ruit ille in tartara praeceps."
            },
            {
                "verse": "Sed magis infernus coluber cum sibila pressit,"
            },
            {
                "verse": "Fallendi insidias uiroso in corde uolutat:"
            },
            {
                "verse": "Cum uelut a rabida, quam dira impellit edendi"
            },
            {
                "verse": "Ingluuies, pastor commissa armenta leaena"
            },
            {
                "verse": "Custodit, magis illa furit, licet improba fraudes"
            },
            {
                "verse": "Dissimulet, renouatque latens in pectore bellum."
            },
            {
                "verse": "Secius haud coluber simulata pace uenenum"
            },
            {
                "verse": "Offundit. Sed quis summi omnipotentes alumnos"
            },
            {
                "verse": "Fraudibus eripiat? placuit concire fideles"
            },
            {
                "verse": "Saepius, atque magis quo frixit inertia mundi."
            },
            {
                "verse": "Propterea Assysius nimio calefactus amore"
            },
            {
                "verse": "Rettulit effossis flammantia stigmata membris"
            },
            {
                "verse": "Franciscus, pauper terris, ditissimus aula"
            },
            {
                "verse": "Principis aetherii, perrari signifer aequi."
            },
            {
                "verse": "Alter ab Empyreis defluxit sedibus almae"
            },
            {
                "verse": "Virtutis custos, fidei seruator Iberus."
            },
            {
                "verse": "Vtrinque innumerae uaria sub ueste cateruae"
            },
            {
                "verse": "Conscendere polos fremuit perterritus Orcus:"
            },
            {
                "verse": "Nec non et Siculus flammas emisit, et ille"
            },
            {
                "verse": "Conspicuus signis Picenae gloria gentis"
            },
            {
                "verse": "Olim foeminei sexus: et Tuscus, et Vmber"
            },
            {
                "verse": "Monstrauere fidem, et gestata insignia, nec non"
            },
            {
                "verse": "Sulphurea Nar albus aqua, priscumque Reate."
            },
            {
                "verse": "Quid referam sanctos monitus, praeconia crebra"
            },
            {
                "verse": "Sacrorum uatum non exaudita prophanis?"
            },
            {
                "verse": "Sed quae inuisa malis nuper demiserit, audi,"
            },
            {
                "verse": "Dum sol obliquum bissenis partibus orbem"
            },
            {
                "verse": "Supra quindecies centum numerasset ab ortu"
            },
            {
                "verse": "Virginei partus, primae trieteridis annum"
            },
            {
                "verse": "Postremum uoluens, labuntur mystica caelo."
            },
            {
                "verse": "Res comperta mihi: uos aspirate canenti."
            },
            {
                "verse": "Est regio Europae gelido subiecta Trioni:"
            },
            {
                "verse": "Bellaces habitant populi, quos Romula pubes"
            },
            {
                "verse": "Vix domuit, toto quamuis dominarier orbe"
            },
            {
                "verse": "Coeperit, et Latium iam formidaret Araxes"
            },
            {
                "verse": "Armenius Tybrim, Pharium et pepulisset Anubim"
            },
            {
                "verse": "Itala proiectos aluit. quae bellua fratres."
            },
            {
                "verse": "Illinc missa uadis ingentia robora uoluit,"
            },
            {
                "verse": "Atque sub aereis praelabitur alpibus Aenus."
            },
            {
                "verse": "Aenus Caesareis ardentia ligna Caminis"
            },
            {
                "verse": "Ducturus, uasto populus dum Sbocius antro"
            },
            {
                "verse": "Effossum uarios argentum promit in usus."
            },
            {
                "verse": "Hac Rhenus liquidi deuoluit fluminis undam:"
            },
            {
                "verse": "Gallica Germanis qui separat arua colonis,"
            },
            {
                "verse": "Romani toties expertus militis arma,"
            },
            {
                "verse": "Ingentes paruo Tybri supponere lymphas"
            },
            {
                "verse": "Pertulit, et Latiam uectare per aequora puppim,"
            },
            {
                "verse": "Oceani bifido percellens uortice fluctus."
            },
            {
                "verse": "Hinc et Danubius non magnas deuehit undas,"
            },
            {
                "verse": "Montibus Arbonae uix fusus, plurima nondum"
            },
            {
                "verse": "Flumina surripuit, nondumque binomius, ingens"
            },
            {
                "verse": "Alluit Elysios, Ariosque et Paeonis oram,"
            },
            {
                "verse": "Et Lygios: tandem rapto tumefactus aquarum"
            },
            {
                "verse": "Euxinum ingreditur bis terno gurgite pontum,"
            },
            {
                "verse": "Extremumque caput limosa perdit in ulua."
            },
            {
                "verse": "Hic demissa recens populi mysteria, mirum"
            },
            {
                "verse": "Attoniti inspectant homines, ac inania passim"
            },
            {
                "verse": "Inscribunt puro delapsa insignia coelo"
            },
            {
                "verse": "Sanguinolenta crucis: clari memoranda triumphi"
            },
            {
                "verse": "Effigies late spectatur spongia flagra"
            },
            {
                "verse": "Visuntur, tunica inconsutilis intima, claui"
            },
            {
                "verse": "Cernuntur multo madefacti sanguine, telum"
            },
            {
                "verse": "Quod sacram saeuo discreuerat impete costam"
            },
            {
                "verse": "Pingitur, excubitor crista spectabilis ales,"
            },
            {
                "verse": "Tergeminique micant tali, quos inclyta Christi"
            },
            {
                "verse": "Iecerat innocui sortitus tegmina miles."
            },
            {
                "verse": "Non ignota cano, Caesar monstrauit, et ipsi"
            },
            {
                "verse": "Vidimus, innumeros prompsit Germania testes,"
            },
            {
                "verse": "Qua Rhenus tenui Raetis ex alpibus orsu"
            },
            {
                "verse": "Funditur, et maior suppositis influit aruis,"
            },
            {
                "verse": "Compertum, uiditque lacus qui molle pererrans"
            },
            {
                "verse": "Muros piscosae subiectos perluit urbis,"
            },
            {
                "verse": "Quos Constantini proles Oriente subacto"
            },
            {
                "verse": "Occiduas repetens stellanti murice terras"
            },
            {
                "verse": "Condidit, et proprio signauit nomine, cuius"
            },
            {
                "verse": "Principis (ut perhibent) demissus sanguine Picus,"
            },
            {
                "verse": "Picus arenosae genitus prope flumina Siclae."
            },
            {
                "verse": "Audiit et tumidi iam ditior accola Rheni:"
            },
            {
                "verse": "Quique lacu missus leni sub murmurat unda,"
            },
            {
                "verse": "Mox alium praefertque lacum, quo denique fusus"
            },
            {
                "verse": "Inde humilis tumidusque uoraxque euoluitur, inde"
            },
            {
                "verse": "Plenus et exiguus, rectus, sinuosus in orbem"
            },
            {
                "verse": "Labitur, hinc sumptis Basileam diuidit urbem"
            },
            {
                "verse": "Fontibus, ac uasto defertur gurgite, et alti"
            },
            {
                "verse": "Vorticibus magnis contingit tecta Brisachi,"
            },
            {
                "verse": "Aduersam caesa quae nectunt abiete ripam."
            },
            {
                "verse": "Noricus inspexit, torti audiuere sycambri:"
            },
            {
                "verse": "Audiit et Mario domitus per uulnera Cymber."
            },
            {
                "verse": "Senserunt amnes, senserunt aequora longe:"
            },
            {
                "verse": "Aequora torpenti glacie concreta sub axe"
            },
            {
                "verse": "Arctoo. propius conspexit Danubii fons,"
            },
            {
                "verse": "Spectarunt fortes ipsis sub moenibus Vlmae"
            },
            {
                "verse": "Assueti contis fontes bellare Sueui:"
            },
            {
                "verse": "Et Phorcin Latiae donatus lumine linguae."
            },
            {
                "verse": "Cui sacrum triplici celebratum dogmate nomen."
            },
            {
                "verse": "Inspectant populi, quorum confinia Caesar."
            },
            {
                "verse": "Vastauit late uictor, cum fusa Bohemus."
            },
            {
                "verse": "Agmina colligeret, nuper dum proelia miscet"
            },
            {
                "verse": "Confractis uires latura rebellibus. Illinc"
            },
            {
                "verse": "Vangiones cernunt: latebrosa silentia siluae"
            },
            {
                "verse": "Herciniae norunt: nouit perterritus Osus,"
            },
            {
                "verse": "Osus Aranisco dubium deductus, an illo"
            },
            {
                "verse": "Hic genus antiquum referat, sub iudice lis est."
            },
            {
                "verse": "Vindelicus, Rhetus miratur, et aspera caede"
            },
            {
                "verse": "Romani tremuit quondam prouincia Vari."
            },
            {
                "verse": "Nec tam praecipiti formidine territus hausit"
            },
            {
                "verse": "Armorum sonitum quondam Germanus arator."
            },
            {
                "verse": "Nec sic expauit, subitis cum motibus alpes"
            },
            {
                "verse": "Intremuere: minus bellacis tempore Othonis"
            },
            {
                "verse": "Pertimuit, claro primum cum mystica coelo"
            },
            {
                "verse": "Defluxere. Iuuat lachrymas effundere, multae"
            },
            {
                "verse": "Implorant ueniam scelerum cum patribus urbes"
            },
            {
                "verse": "Aeni concutitur pons, illius accola nudis"
            },
            {
                "verse": "Incedit pedibus celebrans amburbia, tantum"
            },
            {
                "verse": "Relligio potuit, Minio color, et color atro"
            },
            {
                "verse": "Nonnunquam similis, sacris mantilibus ipsi."
            },
            {
                "verse": "Sanguineis rutilans maculis insigne triumphi"
            },
            {
                "verse": "Vidimus, Actaeo confusum pene liquore."
            },
            {
                "verse": "Puniceo interdum fulgor certauerat ostro:"
            },
            {
                "verse": "Interdum fusci nigrantem nube coloris,"
            },
            {
                "verse": "Permixtamque crucem rubro spectauimus olim."
            },
            {
                "verse": "Nec morum discrimen erat: sacer atque prophanus"
            },
            {
                "verse": "Iam conspersa sibi gestabant mystica, patres"
            },
            {
                "verse": "Conscripti et pueri, conscriptus sexus uterque,"
            },
            {
                "verse": "Et templa et uestes, a summa Caesaris aula"
            },
            {
                "verse": "Ad tenues uicos, ad dura mapalia ruris,"
            },
            {
                "verse": "Cernere erat liquido deductum ex aethere signum,"
            },
            {
                "verse": "Purpurea exceptum tunica quod ferre senator"
            },
            {
                "verse": "Formidat, laeui et matrona perhorruit armo:"
            },
            {
                "verse": "Quod stupuit trito positum centone colonus,"
            },
            {
                "verse": "Pauperis ad lychnum nati dum canabe pero"
            },
            {
                "verse": "Consuitur, teneras lacerent ne tristia plantas"
            },
            {
                "verse": "Constipata gelu, consertaque uepribus arua."
            },
            {
                "verse": "Miraturque sagi tenuato stamine miles"
            },
            {
                "verse": "Insculptum mortis uitalia sede trophaeum."
            },
            {
                "verse": "Miraturque simulque pauet, qui uasa sacerdos"
            },
            {
                "verse": "Obnubit, celeri supra tectoria lapsu"
            },
            {
                "verse": "Aduentare cruces, et lintea pingere pallet"
            },
            {
                "verse": "Spectator, densusque redit formidine sanguis"
            },
            {
                "verse": "Ad fontem e riuis, titubantque in pectore fibrae."
            },
            {
                "verse": "Nec non ueloces ageret cum turbida lympha"
            },
            {
                "verse": "Praecipitata molas summo de uertice montis,"
            },
            {
                "verse": "Atque excepta rotis tereret frumenta, minister"
            },
            {
                "verse": "Qui lassata, uago stridore et pondere sacci,"
            },
            {
                "verse": "Pollineque inspersus, placido dare membra sopori"
            },
            {
                "verse": "Decernit, rubro sub tectis spargitur imbre."
            },
            {
                "verse": "Olli per pectus, per crus, per colla, per aluum"
            },
            {
                "verse": "Sydereae extemplo pingunt insignia guttae."
            },
            {
                "verse": "Quam uarii strepitus, quam dissona dogmata, quanti"
            },
            {
                "verse": "Pro sensu capitum uario mussare susurri?"
            },
            {
                "verse": "Crediderim dominum, celsae qui praesidet arci,"
            },
            {
                "verse": "Olim longa sui potantem obliuia mundum"
            },
            {
                "verse": "Vidisse, et signis uoluisse salubribus almae"
            },
            {
                "verse": "Saepius (utque alias) excire ad limina lucis:"
            },
            {
                "verse": "Quandoquidem sontes inferno sustulit antro"
            },
            {
                "verse": "Tartareus princeps furias, scelerumque cateruas"
            },
            {
                "verse": "Immisit Stigii reserantes abdita fontis,"
            },
            {
                "verse": "Cuius mortifero dudum tenebrosus hiatu"
            },
            {
                "verse": "Aera tabificum fumus praetexuit, inde"
            },
            {
                "verse": "Angusta occulitur coelestis semita uitae,"
            },
            {
                "verse": "Inde crucis miseros uesana obliuia tentant."
            },
            {
                "verse": "Hinc regina mali forte indignata sinistris"
            },
            {
                "verse": "In caedes et bella ruit sitibunda cruoris,"
            },
            {
                "verse": "Praecurritque rotas scisso discordia crine,"
            },
            {
                "verse": "Successus belli si forte arriserit, illinc."
            },
            {
                "verse": "Ambitio erumpit rebus tumefacta secundis."
            },
            {
                "verse": "Tumque infernus amor lucri, tum lurida gliscit"
            },
            {
                "verse": "Ingluuies, studioque omnes excerpta per artus"
            },
            {
                "verse": "Spurca Venus, lassis nimium quae uiribus hausta"
            },
            {
                "verse": "Et parit ignauos animos, et torquet atroci"
            },
            {
                "verse": "Inuidia, et partos disperdit prodiga census."
            },
            {
                "verse": "Sic septemplicibus crassatur perdita uinclis"
            },
            {
                "verse": "Bellua multorum capitum, quibus impete soeuo"
            },
            {
                "verse": "Deiectam legimus quondam Babylona superbam:"
            },
            {
                "verse": "Quam nec crudeli populasset milite Cyrus,"
            },
            {
                "verse": "Nec centum crebro nutassent ariete portae,"
            },
            {
                "verse": "Nec genesis falso lusisset dogmate mendax"
            },
            {
                "verse": "Stellarum uariis intentus cursibus augur;"
            },
            {
                "verse": "Ni prius hostiles hausisset perfida mores."
            },
            {
                "verse": "Quos noster, pudet heu, iam dudum accersiit orbis,"
            },
            {
                "verse": "Quosque recens Babylon haustos cumulatius ambit."
            },
            {
                "verse": "Sed nec tam tumidam uictrix te Graecia quondam"
            },
            {
                "verse": "Reddiderant coesi Marathonis in aequore Persae:"
            },
            {
                "verse": "Non delusa Rhodo, tergo non fulta Platonis,"
            },
            {
                "verse": "Non Demostheneae raptata uolumine linguae,"
            },
            {
                "verse": "Neue Stagereo motu peruecta tonantis"
            },
            {
                "verse": "Ad solium, tanto pereuntis ludicra famae"
            },
            {
                "verse": "Aut studio aut plausu quondam deposcis inani,"
            },
            {
                "verse": "Quam nunc imbelles laudum mentita trophaea"
            },
            {
                "verse": "Ostentant fastu, quam plebs ignara tumescit."
            },
            {
                "verse": "Molliciem subde et luxus, quos prisca Tarenti"
            },
            {
                "verse": "Fama reformidat, quos nescit Apicius, odit"
            },
            {
                "verse": "Atque Philoxenium guttur, quos reiicit ille"
            },
            {
                "verse": "Qui sceptro indignus tractauit Serica pensa"
            },
            {
                "verse": "Et Sybaris parcae spernens obsonia mensae."
            },
            {
                "verse": "Sed quid Achemeniis quaesitam Regibus olim"
            },
            {
                "verse": "Immanem Venerem (pudet heu memorare) prophani"
            },
            {
                "verse": "Nomine damnatur qui non admiserit. Omnes"
            },
            {
                "verse": "Quotquot collegit uitiorum Roma cloacas,"
            },
            {
                "verse": "Assyrium Tyberi cum iam admisisset Orontem,"
            },
            {
                "verse": "Mox propriis opibus, propriis ruitura sub armis,"
            },
            {
                "verse": "Iamdudum excipiunt. insultat Maurus, et Afer,"
            },
            {
                "verse": "Aegyptus, Libye subsannat, Thracia ridet."
            },
            {
                "verse": "Nec fidei monitis auscultant, Vincimur, aiunt:"
            },
            {
                "verse": "Colluuies scelerum, uitiorum foetida nubes"
            },
            {
                "verse": "Hinc illuc pridem migrauit, perfida turba"
            },
            {
                "verse": "In Christum laxant impune repagula, nobis"
            },
            {
                "verse": "Non impune datum, si Christum lingua lacessat,"
            },
            {
                "verse": "Virginis et nomen nobis non spernitur almae:"
            },
            {
                "verse": "Sed nec sacra Dei nobis, nec templa, nec arae"
            },
            {
                "verse": "Venduntur, dominis quo tandem cernimus usque"
            },
            {
                "verse": "Insultare canes? purgemus noxia, rectum"
            },
            {
                "verse": "Firmemus, nostris opus est indicere bellum"
            },
            {
                "verse": "Moribus inprimis, mox bella inferre prophanis"
            },
            {
                "verse": "Scilicet in cassum patiemur mystica caelo"
            },
            {
                "verse": "Delabi, aut ueteres tantum effudisse cruoris"
            },
            {
                "verse": "Sacratae fidei proceres? aut denique Christi"
            },
            {
                "verse": "Nil nobis prodesse necem patiemur amaram?"
            },
            {
                "verse": "Subiectos populos compescas, inclyte Caesar,"
            },
            {
                "verse": "A uitiis: neque enim tantas regnator Olympi"
            },
            {
                "verse": "Virtutes et opes tibi contulit, ut tibi tantum"
            },
            {
                "verse": "Prodessent, celsae rarissima munera dextrae."
            },
            {
                "verse": "Dona recognoscas fortis coelestia Caesar."
            },
            {
                "verse": "Sopitam turbis sacrato pollice barbam"
            },
            {
                "verse": "Vellere ne pigeat, tua sunt haec munia, Caesar:"
            },
            {
                "verse": "Stringere constantis fidei pro legibus ensem,"
            },
            {
                "verse": "Insculptaque cruce infidos Maomethis alumnos"
            },
            {
                "verse": "Pellere. Quae tibi sunt iam tradita, desine Caesar"
            },
            {
                "verse": "Alter ut insumat. te contemnente, ministri"
            },
            {
                "verse": "Christo non desunt Reges; nec tempora desunt,"
            },
            {
                "verse": "Vt mores abigat Satana impellente nefastos,"
            },
            {
                "verse": "Et crucis imperium longe lateque propaget."
            },
            {
                "verse": "Tu dudum lectus, nunc inuitatus, ad altas"
            },
            {
                "verse": "Dirige (ne pigeat) foelicia carbasa portus."
            },
            {
                "verse": "Non deerunt equites, non instrumenta, fideles"
            },
            {
                "verse": "Adsunt Italiae populi, lectissima pubes."
            },
            {
                "verse": "Viribus indomitis instructas ecce phalanges,"
            },
            {
                "verse": "Tormenta, et celeres praestat Germania currus,"
            },
            {
                "verse": "Et neruos belli, fauor ingens coelitus, idem"
            },
            {
                "verse": "Quo fretus iam pene puer certamine Gallos"
            },
            {
                "verse": "Contundis Latio, nec dum diademate frontem"
            },
            {
                "verse": "Contectus, multosque domas. Gens effera nuper"
            },
            {
                "verse": "Rettulit Arctoas inflictum uulnus in axes:"
            },
            {
                "verse": "Iam metuuntque Gethae, metuit quoque Maurus, ut olim"
            },
            {
                "verse": "Fugerat Eoas indignabundus in ortus:"
            },
            {
                "verse": "Aemoniis equitum cuneus distinctus ab oris,"
            },
            {
                "verse": "Dum Carolus bello iam Parthenopaea subiret"
            },
            {
                "verse": "Moenia, magnanimis qui mox succumberet orsis."
            },
            {
                "verse": "Cuius nec gaesis Byzantia turba sarissas"
            },
            {
                "verse": "Duxisset contra, refluus quoque Bosphorus udas"
            },
            {
                "verse": "Veliuolam classem Thracum excepisset in ulnas:"
            },
            {
                "verse": "Ter seruum Memphis iure indignata tyrannum"
            },
            {
                "verse": "Cessisset Pharium uelamina torta tiaram."
            },
            {
                "verse": "Nunc aquila expetitur, rutilum quae insigne triumphi"
            },
            {
                "verse": "Per Tanaim, Nilum, calidae per rura Sienes"
            },
            {
                "verse": "Perque Arabum campos, ambustaque solibus arua"
            },
            {
                "verse": "Vectet ad aurorae populos, ad ditia regna."
            },
            {
                "verse": "Sed uereor, Caesar, ueteri ne quassa timore"
            },
            {
                "verse": "Occiduum turbet subitis incursibus orbem"
            },
            {
                "verse": "Hostica gens fidei; ueluti cum percita uoce"
            },
            {
                "verse": "Euigilant, nudo meditantur praelia dente"
            },
            {
                "verse": "Turba canum, surdis si forte irritibus hostem"
            },
            {
                "verse": "Nil arcent, nec baubatus effundere uanos"
            },
            {
                "verse": "Contulit, insultum expediunt, quo territus hostis"
            },
            {
                "verse": "Horreat, inque illum possit formido referri."
            },
            {
                "verse": "Rumpe moras, Praestan uideat Gangeticus armis"
            },
            {
                "verse": "Caesaris excindi Persas, non spernere Hydaspem"
            },
            {
                "verse": "Aut Hispanim, pontes patrios nec uisere saltus,"
            },
            {
                "verse": "Donec odoratos alacer conscenderit Indos."
            }
        ],
        []
    ]
}