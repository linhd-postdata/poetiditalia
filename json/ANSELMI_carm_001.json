{
    "author": "Giorgio Anselmi",
    "title": "carmen",
    "url": "http://www.poetiditalia.it/texts/ANSELMI|carm|001",
    "text": [
        [
            {
                "verse": "Quis age occupat remissum iste nouus Stupor animum,"
            },
            {
                "verse": "Animum otio remissum nimio? propere agite,"
            },
            {
                "verse": "Heliconiades, hunc optimum canite superum,"
            },
            {
                "verse": "Genus acre Noctis, pubi qui prior nemoriuagae"
            },
            {
                "verse": "Oculis remotum ab ipsis procul aethera aperuit"
            },
            {
                "verse": "Solaque terrae oceanique profunda latibula."
            },
            {
                "verse": "Mihi fronte turgent recta deo cornua nimio,"
            },
            {
                "verse": "Mihi coma erigitur effusa uentis acerigera,"
            },
            {
                "verse": "Abit aegra mens, anhelamque domat furor animam."
            },
            {
                "verse": "Adamantinum ubi plectrum age, fides ubi querulae?"
            },
            {
                "verse": "Procul este ab aris, profani, abite, fugite citi."
            },
            {
                "verse": "Dicam nova, arduum opus, orbis crepundia teneri,"
            },
            {
                "verse": "Uarias ut in figuras Chaos multiuolum abiit,"
            },
            {
                "verse": "Sidera ut conscenderint in plagas auida rutilas,"
            },
            {
                "verse": "Ultimo ut sedeant terrae medio sola refuga,"
            },
            {
                "verse": "Truculenta tenuerit ut Nereus maria docilis"
            },
            {
                "verse": "Uariam quocunque Deliam, dominum ut herisequae"
            },
            {
                "verse": "Famuli solent, pedibus subsequi properantibus,"
            },
            {
                "verse": "Terris Deliam micantem notho lumine citimam;"
            },
            {
                "verse": "Alat artus per omnes omnia tenuis animus,"
            },
            {
                "verse": "Hominum unde genus, ferarum unde saecla fera soli"
            },
            {
                "verse": "Uitreumque monstra quae fert gemmeo aequore pelagus,"
            },
            {
                "verse": "Eruti cauis tametsi modo ilicibus homines,"
            },
            {
                "verse": "Ubi multipara sus, ubi tigris celerigrada,"
            },
            {
                "verse": "Ritu agebant ferino saecula, per nemora uagi in-"
            },
            {
                "verse": "Uia, agrestesque sine more, sine lare, sine toro,"
            },
            {
                "verse": "Rationis atque consilii mente stupida inopes,"
            },
            {
                "verse": "Neque quaerere rem, partis neque parcere item opibus."
            },
            {
                "verse": "Nullum adhuc officium, nulla relligio miseris,"
            },
            {
                "verse": "Pietasque nulla, frugiue foedera amicitiae."
            },
            {
                "verse": "Stabula ambiguo per gelida semine sobolem"
            },
            {
                "verse": "Male cognita dabant patribus pignora propriis."
            },
            {
                "verse": "Uetita necdum ulla uindicibus scelera tabulis,"
            },
            {
                "verse": "Adeo licitum quodcunque ferox ferat animus."
            },
            {
                "verse": "Ululatu interim femineo diem ire miseriter"
            },
            {
                "verse": "Nemore conditi in opaco, et lacrimis ora lauere,"
            },
            {
                "verse": "Interimque gaudere ubi roseis sonipedibus"
            },
            {
                "verse": "Hyperion umbram inertem nova luce reiceret,"
            },
            {
                "verse": "Oculis diu sola penduli in aetheria suis,"
            },
            {
                "verse": "Penitus latentium rerum inscii, ut uaga pecora."
            },
            {
                "verse": "Sibi quisque uixit in diem miser et animi egens."
            },
            {
                "verse": "Tenebrosi sed en Silenti progenies sacra,"
            },
            {
                "verse": "Auresque ceruinas cornuaque multifida gerens,"
            },
            {
                "verse": "Redimitus horrore stantes comas Stupor acere,"
            },
            {
                "verse": "Trahit attonitos simul per auia nemora dux,"
            },
            {
                "verse": "Simul o me, me, inquit, o caelitum inanes, sequimini,"
            },
            {
                "verse": "Hilarate abactis erroribus, auspice me, animum,"
            },
            {
                "verse": "Fera abite, fugite trepidi, linquite iuga agedum."
            },
            {
                "verse": "Ita fatus caerulea in nubila celer rapitur,"
            },
            {
                "verse": "Rapitur hominum una alacri properoque pede cohors"
            },
            {
                "verse": "Furibunda, anhelans, spiritu concita rapido."
            },
            {
                "verse": "Negat ilicet terram bis nebula aeria stabilem."
            },
            {
                "verse": "Mente sed bona spumantem tunc pater undique pateram"
            },
            {
                "verse": "Medio miscuit Olympo, pater et deum et hominum,"
            },
            {
                "verse": "Sicque coactos praeconio undecunque grauisono"
            },
            {
                "verse": "Etiam dat atque etiam accumbere celeriter"
            },
            {
                "verse": "Poculis beatis mortalia pectora superum."
            },
            {
                "verse": "Quid ego octuplicem orbem? quid astra aurea? quid Helicen,"
            },
            {
                "verse": "Helicen malefidam Opi comitem nemoricolae,"
            },
            {
                "verse": "Helicen fluctibus succedere Tethyi uetitam,"
            },
            {
                "verse": "Helicen graui cum mole impositam Herculeo humero?"
            },
            {
                "verse": "Quid alta memorem numina propius uisa homini,"
            },
            {
                "verse": "Mediique moles orbis unde solida tremeret,"
            },
            {
                "verse": "Fragor et quid horrisonus secet aera uacuum,"
            },
            {
                "verse": "Impetu unde saeuiant terribili Aeoliae animae,"
            },
            {
                "verse": "Ubi concordia rebellis, quaque Triuiae iter, ubi"
            },
            {
                "verse": "Lauit emeritos Cynthius genitor quadrupedes?"
            },
            {
                "verse": "Subito nouis lingua uocibus barbara loquitur,"
            },
            {
                "verse": "Superumque sacris largiter ebria laticibus"
            },
            {
                "verse": "Duce animo fundit altisona carmina nimio."
            },
            {
                "verse": "Pepulit ferociam plebs statim ab animo hebes,"
            },
            {
                "verse": "Didicitque quid decor postulet et ratio sibi,"
            },
            {
                "verse": "Moenia ui tuenda summa populo etiam, etiam."
            },
            {
                "verse": "Uetitis supplicia dedere merita sceleribus;"
            },
            {
                "verse": "Desultoria quoque legibus cohercita Venus est."
            },
            {
                "verse": "Uasta tentata tunc primum celeri rate maria."
            },
            {
                "verse": "Quid quod et strauit suprema oculis aetheria auidis"
            },
            {
                "verse": "Famulantibusque stellis procul intulit aciem"
            },
            {
                "verse": "Positusque fecit iis, colorem, nomina, numeros."
            },
            {
                "verse": "Adde quod bonis recepta tum relligio initiis,"
            },
            {
                "verse": "Uariaque deis per orbem data delubra superis."
            },
            {
                "verse": "Quis enim huic falsiparentem dea Amphitryoniden"
            },
            {
                "verse": "Bene comparet corymbiferumque femorigenam?"
            },
            {
                "verse": "Tu Asiae exitio secta grauem erigis acere equum"
            },
            {
                "verse": "Tribuisque solus mutis noua sensa lapidibus."
            },
            {
                "verse": "Nimio micant tuo cornua numine patulis"
            },
            {
                "verse": "Frontibus; stat quoque trepida attoniti coma capitis."
            },
            {
                "verse": "Ioue sentiunt loquente imperia tua Zephyri,"
            },
            {
                "verse": "Domus alta simul diuum, simul spicifera seges,"
            },
            {
                "verse": "Aether arduus rapidique sali aequora feruida,"
            },
            {
                "verse": "Getica iliceta monstraque truculenta pelagi."
            },
            {
                "verse": "Ego Palladis bona intuitum auide ilia taceam,"
            },
            {
                "verse": "Inopina nox cui olim caua lumina pepulit?"
            },
            {
                "verse": "Ego teretes deae uitreis laticibus humeros"
            },
            {
                "verse": "Iuuenem parantem suis fera prandia canibus?"
            },
            {
                "verse": "Tibi capita magniloqui deuouent hederigera,"
            },
            {
                "verse": "Tibi uita, nullius mens tibi conscia sceleris,"
            },
            {
                "verse": "Tibi Phorcys ore pectus armat uiperea truci,"
            },
            {
                "verse": "Quae Phorcys iterans multisibila capita minis"
            },
            {
                "verse": "Grauiter profanos mysticis eliminat adytis."
            },
            {
                "verse": "Tibi diriguit Haemus egelidaque Rhodope,"
            },
            {
                "verse": "Tibi ianitor ora subdidit tergemina Erebi,"
            },
            {
                "verse": "Mansuescereque hominum corda piis nescia precibus."
            },
            {
                "verse": "Scilicet tuum numen omnia denique inanima"
            },
            {
                "verse": "Penitus auditum saepenumero obstupida tremunt."
            },
            {
                "verse": "Benefacta quisquis grandia tua dicere statuat,"
            },
            {
                "verse": "O deus togae et duelli artibus optime maxime,"
            },
            {
                "verse": "Ille siderum micantium, ille puluis Erythraei"
            },
            {
                "verse": "Studeat anxium nequicquam subducere numerum."
            },
            {
                "verse": "Salue hominum recta mens uiuidaque sapientia,"
            },
            {
                "verse": "Admiratio initialis unigeniteque anime,"
            },
            {
                "verse": "Decus et poli peraeque rite riteque dominus,"
            },
            {
                "verse": "Ratio eadem, eadem Natura, primigenia lux,"
            },
            {
                "verse": "Geniusque sorsque multiplex, uagaque uariaque,"
            },
            {
                "verse": "Furor idem, Chaos idem et idem expiatio potens."
            },
            {
                "verse": "Ades huc qua parte totus sapis, intelligis, amas."
            },
            {
                "verse": "Procul omnis hinc meis abeas proculque ab oculis;"
            },
            {
                "verse": "Alios preme occupatos, alios preme stupidos."
            }
        ]
    ]
}