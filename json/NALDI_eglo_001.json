{
    "author": "Naldo Naldi",
    "title": "eglogae",
    "url": "http://www.poetiditalia.it/texts/NALDI|eglo|001",
    "text": [
        [],
        [
            {
                "verse": "Daphnis"
            },
            {
                "verse": "ecloga I in Laurentium Medicen"
            }
        ],
        [
            {
                "verse": "Daphnis pastor erat, Nymphae correptus amore,"
            },
            {
                "verse": "Arni Naiadum turba quae pulchrior omni"
            },
            {
                "verse": "Praestabat reliquas excelso vertice Nymphas."
            },
            {
                "verse": "Hic puer, in teneram. dum formosissimus herbam"
            },
            {
                "verse": "Ductitat unus oves pastum simasque capellas,"
            },
            {
                "verse": "Ista canens suavi referebat carmina voce:"
            },
            {
                "verse": "Hoc ego commerui, nimium crudelis, amando,"
            },
            {
                "verse": "Ut me continuo fugias? sic cerva leonem,"
            },
            {
                "verse": "Sic fugit agna lupum quotiens videt usque rapacem."
            },
            {
                "verse": "Ne timeas oro: meme quid spernis amantem?"
            },
            {
                "verse": "Cui nondum posita crevit lanugine barba,"
            },
            {
                "verse": "Necdum luteolo pallescunt membra colore,"
            },
            {
                "verse": "Ni quantum iubet asper amor, nec turpis honestam"
            },
            {
                "verse": "Mi puero faciem, nec ruga senilis aravit."
            },
            {
                "verse": "Quem fugis, ah, nescis quo sum de sanguine cretus,"
            },
            {
                "verse": "Unde genus ducam! similis tibi nomine, Nympha"
            },
            {
                "verse": "Mater adest; pater est mi pastoralis Apollo."
            },
            {
                "verse": "Is quoscunque vides me possedisse iuvencos"
            },
            {
                "verse": "Iussit, et innumeras Fesulanis montibus agnas:"
            },
            {
                "verse": "Hinc mihi sive novi, veteris seu copia lactis"
            },
            {
                "verse": "Semper adest; caseo mater mea semper abundat."
            },
            {
                "verse": "Sunt mihi praeterea prisci complura Mucelli"
            },
            {
                "verse": "Pascua, quae Nomadum possint evincere saltus."
            },
            {
                "verse": "Adde quod et Musae me iam dixere poetam,"
            },
            {
                "verse": "Et mihi Daphnea cinxerunt tempora fronde."
            },
            {
                "verse": "Hine ego sum lauri dictus de nomine Daphnis"
            },
            {
                "verse": "Pastor ab Etruscis: viridi nam doctus in antro"
            },
            {
                "verse": "Tale vel agresti modulor tibi carmen avena,"
            },
            {
                "verse": "Dicere quale solet divino Tityrus ore."
            },
            {
                "verse": "Insuper, hac cithara meme donavit Apollo,"
            },
            {
                "verse": "\"Qua\" mihi \"Dircaeo si condere moenia ritu"
            },
            {
                "verse": "Percupias - dixit - modulis fidibusque canoris,"
            },
            {
                "verse": "In numerum lapides iterum coniungere possis.\""
            },
            {
                "verse": "Nonne vides cantu tauros gestire feroces?"
            },
            {
                "verse": "Nonne feras sentis quam mitia sumere corda?"
            },
            {
                "verse": "En, durae nostro flectuntur carmine quercus!"
            },
            {
                "verse": "Mollitae numeris respondent plurima silvae!"
            },
            {
                "verse": "Tu tamen una fugis, nec verba precantia curas."
            },
            {
                "verse": "O, saltem libeat nostros audire labores,"
            },
            {
                "verse": "Quos ego sustineo te propter, diva, nefandos!"
            },
            {
                "verse": "Namque dies memini longos sub sidere Cancri"
            },
            {
                "verse": "Trivisse et longas brumali frigore noctes,"
            },
            {
                "verse": "Dum subeo montesque feros atque invia lustra"
            },
            {
                "verse": "Protinus inquiro, graviori concitus oestro."
            },
            {
                "verse": "Testis enim nobis armentum, testis ovile,"
            },
            {
                "verse": "Saepe quod in silvis tenebra veniente tetendi."
            },
            {
                "verse": "Huc ades, o virgo, Tyrrheni prima fluenti:"
            },
            {
                "verse": "Iam iuvat incinctae me sumere tela Dianae,"
            },
            {
                "verse": "Atque acres torquere feras, aprosque feroces"
            },
            {
                "verse": "Cominus iniectis venari saepe sagittis."
            },
            {
                "verse": "Siste gradum, precor hoc tantum, patiaris amari,"
            },
            {
                "verse": "Et precibus nostris placidas neu clauseris aures!"
            },
            {
                "verse": "Sunt mihi luteolo violae rubroque colore;"
            },
            {
                "verse": "Candida praeterea viridi sunt lilia fronde;"
            },
            {
                "verse": "Hic lentae salices frondent; hic mollior herba"
            },
            {
                "verse": "Et viret et teneros pascit cum matribus agnos."
            },
            {
                "verse": "Naiades hoc Nymphae nitido quoque fonte natare"
            },
            {
                "verse": "Saepe solent, petra Medicum qui manat ab alta."
            },
            {
                "verse": "Hic errant pingues per mollia prata iuvenci;"
            },
            {
                "verse": "Huc potum veniunt Terzollae ad flumina pasti."
            },
            {
                "verse": "Hic ubi prospectum nequeunt amittere nostrum,"
            },
            {
                "verse": "Fluminis ad ripas alterna sorte canamus:"
            },
            {
                "verse": "In laurum dices veluti Peneia virgo"
            },
            {
                "verse": "Versa est ut castum servaret casta pudorem;"
            },
            {
                "verse": "At mihi materia est Etruscum dicere Pana."
            },
            {
                "verse": "Hinc tu, Nympha, mei certissima causa furoris,"
            },
            {
                "verse": "Suscipies quantas nostro de carmine laudes!"
            },
            {
                "verse": "Namque canam Tuscas superes ut sola puellas,"
            },
            {
                "verse": "Non tantum forma, sed casto insignis honore."
            },
            {
                "verse": "Ipse canam: pulsae referent tua nomina valles"
            },
            {
                "verse": "Ut neque iam caespes, nec iam virgulta, nec ipsi"
            },
            {
                "verse": "Muscosi fontes, nec circum flumina ripae"
            },
            {
                "verse": "Ipsa mei valeant causam nescire furoris."
            },
            {
                "verse": "Sic, loca dum simae carpent abrupta capellae,"
            },
            {
                "verse": "Cantibus et cithara semper celebrabere nostra."
            },
            {
                "verse": "Diceret haec Daphnis cum iam lucentibus astris,"
            },
            {
                "verse": "Pastas ad stabulum cupiens duxisse capellas,"
            },
            {
                "verse": "Constitit, ex illoque dedit se Nympha videndam"
            },
            {
                "verse": "Pastori, quoniam tantum spectare cupisset."
            }
        ]
    ]
}