{
    "author": "Gregorio Correr",
    "title": "satyrarum appendix",
    "url": "http://www.poetiditalia.it/texts/CORRER|appe|001",
    "text": [
        [
            {
                "verse": "Turpe est aliorum vitia reprehendere, oblivisci suorum"
            }
        ],
        [
            {
                "verse": "Si nihil in vita tanti est quam vivere recte,"
            },
            {
                "verse": "Cur Victorino praeponam principe natum?"
            },
            {
                "verse": "Quis tamen afirmat quod dixi? Nemo: adeo omnes"
            },
            {
                "verse": "Desipiunt? Nemo. Nec tu, qui multa papiro"
            },
            {
                "verse": "Impingis fatue tecto laesisse molari"
            },
            {
                "verse": "Doctus et astuto culpam suspendere ludo."
            },
            {
                "verse": "Franciscus Rabia mercatur, surripit, aufert,"
            },
            {
                "verse": "Assem ob exiguum quidvis iurare paratus."
            },
            {
                "verse": "Ergo homines probat et faelices clamat avaros."
            },
            {
                "verse": "Tu, cum sis Rabia fortassis nequior, audes"
            },
            {
                "verse": "Deterrere malos? Qui ridiculus minus ac si"
            },
            {
                "verse": "Ruffinum damnet Branchinus, Balda Lisen:"
            },
            {
                "verse": "Sane, et enim id recte est, fateor; sed qui sapis euge"
            },
            {
                "verse": "Optimus hic, et sinceri admirator honesti"
            },
            {
                "verse": "Obvius in tunica, qui quamvis de medio aufert"
            },
            {
                "verse": "Quantum pregnanti quivis concedat honestus."
            },
            {
                "verse": "Tu tamen haud dubitas latus incussisse piselli."
            },
            {
                "verse": "Hic dices at mechorum notissimus idem:"
            },
            {
                "verse": "Perge salutatum. Frugi est homo: sic puer unus"
            },
            {
                "verse": "E turba fies. Tu, qui paulo obvius ante"
            },
            {
                "verse": "Cum paupertate et doctrina, ignobilis ito;"
            },
            {
                "verse": "Idcirco, sodes, temet primum inspice, tum si"
            },
            {
                "verse": "Crimina avaritiae, infames meretricis amores"
            },
            {
                "verse": "Et quicquid vitiorum indulget caeca libido,"
            },
            {
                "verse": "Straveris ingenuus liberque et fortis et acer:"
            },
            {
                "verse": "Scilicet in mores sum quidvis ferre paratus."
            },
            {
                "verse": "Incipias. Scortator erat Laurentius et se"
            },
            {
                "verse": "Noverat: infaelix animi aspectusque virilis"
            },
            {
                "verse": "Vitabat, tamquam signatum in fronte pateret"
            },
            {
                "verse": "Quicquid cum scortis furiosus gesserat ante."
            },
            {
                "verse": "Nec mirum hoc, quando incurvus multaque podagra"
            },
            {
                "verse": "Perditus, incessu morbum fateretur et illi"
            },
            {
                "verse": "Stillabant oculi graviter, saepe uda labella"
            },
            {
                "verse": "Demorsus; vitii sibi conscius, ergo cavebat."
            },
            {
                "verse": "Non tulit hic notum quondam de gente togata"
            },
            {
                "verse": "Clamantem: \"quis ne cruce dignior, aut miser aeque"
            },
            {
                "verse": "Usquam hominum in terris? O, te censore, beatam"
            },
            {
                "verse": "Urbem ait! O cives accurrite! Sed tamen unde huc,"
            },
            {
                "verse": "Curata cute, procedis? Tonsore magistero"
            },
            {
                "verse": "Abrasus certe et fortassis balnea nuper"
            },
            {
                "verse": "Existi, ut taceam reliquum. Me fornice quivis"
            },
            {
                "verse": "Culpatum arguerit, dum non me insanior is sit."
            },
            {
                "verse": "Quod proprium est, teneo nomen mihi. Non sum ego, non sum"
            },
            {
                "verse": "Corruptor iuvenum, nec dantur munera nostra"
            },
            {
                "verse": "Mollibus in pueris cultelli, frena, crumenae,"
            },
            {
                "verse": "Nec, quod praeterea mirabere, nostra libido est"
            },
            {
                "verse": "Permolere uxores alienas. Fiat adulter"
            },
            {
                "verse": "Quivis, me nitidi facies scorti tenet, haec si"
            },
            {
                "verse": "Coeperit emungi, sive haec male tu sciet heus tu"
            },
            {
                "verse": "Quaere alium, mulier, patronum, quando et enim scis"
            },
            {
                "verse": "Inter nos olim convenerat et iubet hoc lex:"
            },
            {
                "verse": "Quae placet accedat, quae non placet exeat, ergo"
            },
            {
                "verse": "Tecum legittima racione et le gibus utor."
            },
            {
                "verse": "Lex mihi vivendi haec: nil fictum, quod sum, ego pando."
            },
            {
                "verse": "Tu versipelle ingenium scis tendere, nequam"
            },
            {
                "verse": "Ut populo des verba; en de virtute loquentem"
            },
            {
                "verse": "Quae toga, sordiduli qui cultus, quique habitus ni"
            },
            {
                "verse": "Ipse supercilium pinxisse foedaque narris"
            },
            {
                "verse": "Improbitas liquidum violae traxisse odorem."
            },
            {
                "verse": "Haec facis ut placeas cuinam, spurcissime? Quaere"
            },
            {
                "verse": "Ex me quae dentis, que vultus cura: negabo"
            },
            {
                "verse": "Scire quod albescat, nigri color atque rubella."
            },
            {
                "verse": "Quid gratum in facie vera ac manifesta loquentem"
            },
            {
                "verse": "Fugit patricibus sibi conscius. Odi ego turbam"
            },
            {
                "verse": "Quorum simplicitas audet suspendere mores,"
            },
            {
                "verse": "Cum faciant peiora. Ego quidvis ferre paratus:"
            },
            {
                "verse": "Iudicibus sanis alioquin ferveat ira."
            },
            {
                "verse": "Haec tibi de libris sapientum disserti, ne"
            },
            {
                "verse": "Stultorum in foveam caderes; mox plura daturus,"
            },
            {
                "verse": "Si iuvat hoc, alias. Immo et iuvat et prece te oro."
            },
            {
                "verse": "Sic saepe inter nos, siquid scribo aut ago demens,"
            },
            {
                "verse": "Arripe tam pulchre, secernis honestum."
            },
            {
                "verse": "Nunc i, nostrorum sermonum splendide iudex."
            }
        ],
        []
    ]
}