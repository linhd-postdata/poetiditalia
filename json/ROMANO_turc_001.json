{
    "author": "Orazio Romano",
    "title": "persuasio contra Turcum",
    "url": "http://www.poetiditalia.it/texts/ROMANO|turc|001",
    "text": [
        [
            {
                "verse": "divo Alfonso regi Aragonensi"
            }
        ],
        [
            {
                "verse": "Rex Siculum, instinctu superum cui plurima virtus"
            },
            {
                "verse": "Terrarum imperium solem super usque cadentem"
            },
            {
                "verse": "Spondet ad auroram, si famam extendere factis"
            },
            {
                "verse": "Ausus et ingentes meritis aequare labores,"
            },
            {
                "verse": "Crnis ut insultu Mahometh stupet Itala tellus:"
            },
            {
                "verse": "Nanque aliud quid iam nisi nos superesse videmus"
            },
            {
                "verse": "Exitio Teucris? Diro sub Marte feroci"
            },
            {
                "verse": "Regnatori Asiae victi cecidere Pelasgi,"
            },
            {
                "verse": "Europae gens prima sinus, ubi regia sacri"
            },
            {
                "verse": "Urbs bello praeclara viris opibusque Bisanti,"
            },
            {
                "verse": "Heroum domus Argivum, quam nobile quondam"
            },
            {
                "verse": "Hospitium pelagi Pausania condidit urbem."
            },
            {
                "verse": "Ille quidem flammas efflat victricibus armis"
            },
            {
                "verse": "Irarum et Latio caedem populisque minatur,"
            },
            {
                "verse": "Urbe ferox domita Graiorum et Marte secundo,"
            },
            {
                "verse": "Accenditque animos Teucrorum rursus in armis"
            },
            {
                "verse": "Finitimasque urbes populatur et omnia vertit"
            },
            {
                "verse": "Quo gressum intulerit terrorumque implet agrestes;"
            },
            {
                "verse": "Successu rerum fortunae oblitus inanis,"
            },
            {
                "verse": "Saevit atrox animi necdum moderatur habenas,"
            },
            {
                "verse": "Armorum strepitu vel maiestate per omnes"
            },
            {
                "verse": "Imperii populos aucta metitur honorem,"
            },
            {
                "verse": "Ausoniis totum victis spe concipit orbem:"
            },
            {
                "verse": "Mox caelum et superos furiis elatus et ira,"
            },
            {
                "verse": "Viribus haud ullis sperans sibi posse resisti,"
            },
            {
                "verse": "Expugnare quidem nullo occurrente parabit."
            },
            {
                "verse": "Iampridem, rex, effusi post sanguinis undas"
            },
            {
                "verse": "Vidimus humani mersos in caede Penates:"
            },
            {
                "verse": "Lentus es, o, nimium bellique inglorius aevum"
            },
            {
                "verse": "Exigis: heu, patiens Teucros regnare videbis?"
            },
            {
                "verse": "In te spes Italum, caeli quem numina poscunt"
            },
            {
                "verse": "Fatalem tantorum operum; vox omnibus una"
            },
            {
                "verse": "Te sine nil altum tanti superesse laboris."
            },
            {
                "verse": "Scilicet haec populos sustentat fama per urbes"
            },
            {
                "verse": "Argolicas: nunquam frustrate illustribus actis,"
            },
            {
                "verse": "Regnorum totas effunde in proelia vires."
            },
            {
                "verse": "Tu potes Eoas acies, Ethiopas et Indos"
            },
            {
                "verse": "Oceanique manus simul et borealia regna"
            },
            {
                "verse": "Vertere in excidium Teucri, Pandones et Argos,"
            },
            {
                "verse": "Tu potes Ausonias armare ad Pergama puppes"
            },
            {
                "verse": "Rursus et hostilem flammis incendere Troiam."
            },
            {
                "verse": "Te decet ante alios labor hic, tibi quisque reliquit"
            },
            {
                "verse": "Fortunam belli. Venetum iacet omnis ad undam"
            },
            {
                "verse": "Classis et instructae complentur milite puppes,"
            },
            {
                "verse": "Genua quinetiam validas super aequora naves"
            },
            {
                "verse": "Auxilio intendit. Tibi sunt tot regna, tot urbes"
            },
            {
                "verse": "Aequoris ad litus. Tellus opulentior omni"
            },
            {
                "verse": "Sicilis orbe tuo perfundi lumine gaudet:"
            },
            {
                "verse": "Terra ferax Cereris pecorumque et olentis Iacchi"
            },
            {
                "verse": "Gentibus affatim victus effundet et arma."
            },
            {
                "verse": "Illic horrifici vasto Cyclopes in antro"
            },
            {
                "verse": "Exercent ferrum, positis incudibus illic"
            },
            {
                "verse": "Ictibus alternis sonitus referuntur ad aures,"
            },
            {
                "verse": "Expediunt dum tela Iovi: tibi fulmina et arma"
            },
            {
                "verse": "Certatim in Teucros acuent, modo bella sequaris."
            },
            {
                "verse": "Illic fumiferas nubes glomerare videtur"
            },
            {
                "verse": "Flammigerantis apex Aetnae scopulosque sub auras,"
            },
            {
                "verse": "Hic fremere Enceladi rupes ac vasta gygantum"
            },
            {
                "verse": "Antra ferunt: nulli tales domuisse potestas,"
            },
            {
                "verse": "Ni tibi, rex, cui dii nedum mortalia parent."
            },
            {
                "verse": "Tu simul imperio ventorum comprimis iras"
            },
            {
                "verse": "Monte sub Aeolio et lati regis aequoris undas"
            },
            {
                "verse": "Sceptraque vix pelagi Neptuno tuta relinquis;"
            },
            {
                "verse": "Apulus et Calabri pariter tua iussa sequuntur,"
            },
            {
                "verse": "Dives opum variarum armentosissima tellus"
            },
            {
                "verse": "Utraque fertilior Cereris concedit olivae."
            },
            {
                "verse": "Hinc tibi Cumarum sedes, ubi fata Sibyllae"
            },
            {
                "verse": "Imperii cecinere tui victriciaque arma,"
            },
            {
                "verse": "Orbe triumphato tandem caput addere caelo;"
            },
            {
                "verse": "Hic Lucrina palus et olentis gurges Averni,"
            },
            {
                "verse": "Unde iter est umbris Teucrum, quos miseris Orco"
            },
            {
                "verse": "Marte sub horrenti: statuit sic Iupiter. Ergo"
            },
            {
                "verse": "Tot regnorum opibus et tantis viribus auctus,"
            },
            {
                "verse": "Tolle moras: magni refert celerare paratus,"
            },
            {
                "verse": "Saepe etiam bello casus nocuere morantes."
            },
            {
                "verse": "Iam dispone acies, exple munimina rerum"
            },
            {
                "verse": "Militiae atque animo ferventi amplectere Martem,"
            },
            {
                "verse": "Cum te fata vocent: praesens se Iupiter offert"
            },
            {
                "verse": "Ductorem belli, media inter proelia Pallas"
            },
            {
                "verse": "Pugnantem, tibi se comitem Victoria praebet."
            },
            {
                "verse": "Duc animum in tantae spem laudis, ut omine certo"
            },
            {
                "verse": "Victor eas, victor redeas, victorque sequaris"
            },
            {
                "verse": "Fortunae auspicium (siqua est in proelia) dextrae:"
            },
            {
                "verse": "Bellandum tibi, nam talem sors obicit hostem,"
            },
            {
                "verse": "Quo tua sit famae venientis gloria victo"
            },
            {
                "verse": "Amplior. Alciden hominem super ardua virtus"
            },
            {
                "verse": "Difficilisque dedit, tellus immanior acres"
            },
            {
                "verse": "Ante viros offert quicquid molitur acerbi:"
            },
            {
                "verse": "Sic illis merito divum largimur honores."
            },
            {
                "verse": "Aude, ingens rex, Alcidae superare labores:"
            },
            {
                "verse": "Pro patria spondent pugnantibus aethera divi,"
            },
            {
                "verse": "Fortunatorum solium sedesque beatas,"
            },
            {
                "verse": "Et Stygis exortes vivunt, monimenta feruntur."
            },
            {
                "verse": "Num Lacedaemonios Thebarum ductor in hostes,"
            },
            {
                "verse": "Epaminunda, decus patriae tutatus et urbem,"
            },
            {
                "verse": "Inde velut numen totos veneratur in annos?"
            },
            {
                "verse": "Thrasybulus patriae pro libertate tyramnos"
            },
            {
                "verse": "Expulit et vindex ereptam reddidit urbem"
            },
            {
                "verse": "Exulibus: vivit populis aeternus Achaeis;"
            },
            {
                "verse": "Codrus in adversos ultro sese obtulit hostes,"
            },
            {
                "verse": "Tota Leonidae divos sacravit honores"
            },
            {
                "verse": "Graecia, quod patriae duro in discrimine vitam"
            },
            {
                "verse": "Praestitit et sese moriendum vovit in hostes."
            },
            {
                "verse": "Num, licet exilio profugus, sua signa Camillus"
            },
            {
                "verse": "Restituit patriae? Communis iura salutis"
            },
            {
                "verse": "Antetulit propriae. Decii cecidere volentes,"
            },
            {
                "verse": "Fabritius nullo corruptus munere Pyrrhi"
            },
            {
                "verse": "Virtutem ante aurum posuit: pia iura fidemque"
            },
            {
                "verse": "Haud duxit patriae violanda, sed urbis honorem"
            },
            {
                "verse": "Maluit et medio bellum decernere ferro."
            },
            {
                "verse": "Sustinuit Cocles pontem super arduus hostem,"
            },
            {
                "verse": "Tot populorum acies, ultor sua pignora Brutus"
            },
            {
                "verse": "Nativa oblitus nimium pietate peremit."
            },
            {
                "verse": "Quid tibi Torquatos aut Aemilium, quid et Aulum,"
            },
            {
                "verse": "Quid tibi vel Fabios, quorum cecidere tricenti"
            },
            {
                "verse": "Marte sub adverso, Drusos aut magna Catonum"
            },
            {
                "verse": "Ausa feram? Taceam ne etiam duo fulmina Martis"
            },
            {
                "verse": "Scipiades, quorum fulget virtutibus orbis?"
            },
            {
                "verse": "Non ego te, Caesar, Italum fortissime ductor,"
            },
            {
                "verse": "Transierim: licet imperium tibi feceris orbem."
            },
            {
                "verse": "Non tamen externis Latium succumbere passus."
            },
            {
                "verse": "Ille quidem fama confisus et ordine rerum"
            },
            {
                "verse": "Intrepidus tutum gressus quocunque tulisset"
            },
            {
                "verse": "Reddidit: audentem spes et fortuna sequuta est."
            },
            {
                "verse": "Horrenti quotiens Germanos Marte feroces"
            },
            {
                "verse": "Sub iuga Romanae posuit ditionis, et idem"
            },
            {
                "verse": "Gallorum furias totiens compescuit armis:"
            },
            {
                "verse": "Helvetios, acris Treviros Venetosque coegit,"
            },
            {
                "verse": "Vangionumque manus, Suevos, Nemetes et Harudes,"
            },
            {
                "verse": "Bellovagos Belgas, Atrebates Ambianosque,"
            },
            {
                "verse": "Barbariemque omnem. vires orientis et austri,"
            },
            {
                "verse": "Afrorumque acies domuit regemque superbum:"
            },
            {
                "verse": "Sic illum ante alios animi tulit ardor in altum."
            },
            {
                "verse": "Caesaris exemplo, cuius tibi fulmen in armis"
            },
            {
                "verse": "Mars dedit. ingentes, Alfonse, adorire labores,"
            },
            {
                "verse": "Et superos aequare. homines excellere disce."
            },
            {
                "verse": "Nondum mortales patriae commovit in arma"
            },
            {
                "verse": "Fidus amor, verum caelestes traxit Olympi,"
            },
            {
                "verse": "Montibus ut iactis caelum petiere gygantes"
            },
            {
                "verse": "Sidereis nixi superos expellere regnis:"
            },
            {
                "verse": "Iupiter et Mavors, Iuno, Victoria, Pallas"
            },
            {
                "verse": "Centumanum toto pepulere Aegaeona caelo."
            },
            {
                "verse": "Aude, ingens rex, aethereos aequare labores,"
            },
            {
                "verse": "Rumpe moras omnis: dii nunc tua vota reposcunt,"
            },
            {
                "verse": "Muneris oblati memores, dum proxima leto"
            },
            {
                "verse": "Vita tui: heu, nimium properabant stamina Parcae!"
            },
            {
                "verse": "Iam clipeo latus et galeae caput insere sacrum,"
            },
            {
                "verse": "Unde tot horrificis efflant fulgoribus ignes;"
            },
            {
                "verse": "Frendenti similis hinc Martia surgit in alas"
            },
            {
                "verse": "Vipera: quam fuso crudescit sanguine Mavors,"
            },
            {
                "verse": "Tam magis in Teucros hostes horrenda ferocit."
            },
            {
                "verse": "Num tibi, dive, ducum cessit fiducia et illa"
            },
            {
                "verse": "Vis animi pugnae nunquam laxata sub aestu?"
            },
            {
                "verse": "Iam nihil est ultra, male quod verearis amicum"
            },
            {
                "verse": "Offendatque tuas urbes populosque lacessat,"
            },
            {
                "verse": "Nam tibi certa fides et dudum sanguine iuncta"
            },
            {
                "verse": "Dextra ducis Lygurum, Venetos qui pace potiri"
            },
            {
                "verse": "Compulit: ipse ultro regnum gentile fovebit."
            },
            {
                "verse": "Hic totiens victor bellorum, acerrimus ultor"
            },
            {
                "verse": "Ecclesiae rerum, spondet Lodovicus ab omni"
            },
            {
                "verse": "Hoste tuas urbes, populos et iura tueri:"
            },
            {
                "verse": "Cardineo frontem quanquam redimitus honore,"
            },
            {
                "verse": "Anxius in Teucros magnis accenditur actis"
            },
            {
                "verse": "Armorumque fragrat suetos iterare labores."
            },
            {
                "verse": "Hic sacer ante alios praesul Romanus et omnis"
            },
            {
                "verse": "Hortatur merito tanquam tibi debitus orbis."
            },
            {
                "verse": "Ille, licet nimium glomeratus anilibus annis,"
            },
            {
                "verse": "Fervet adhuc puppesque parat prope Tibridis undam"
            },
            {
                "verse": "Frondentesque simul remos ruere alta videbis."
            },
            {
                "verse": "Aude, ingens rex, et tantis te concipe dignum,"
            },
            {
                "verse": "Cum deus aspiret: fidei te causa vocat nunc,"
            },
            {
                "verse": "Te votum, te relligio, te cura salutis,"
            },
            {
                "verse": "Te simul omne decus patriae pietasque reposcit."
            },
            {
                "verse": "Num quia turba times ingens et vulgus harenae"
            },
            {
                "verse": "Par? Numerum virtus non horret et ingenuum cor."
            },
            {
                "verse": "Iamque Asia Cyrus totoque oriente subacto,"
            },
            {
                "verse": "Tot ductor populorum acies traiecit Oaxem"
            },
            {
                "verse": "Ingentes, Scythis bellum, memorabile dictu,"
            },
            {
                "verse": "Intulit: hunc nati vindex regina perempti"
            },
            {
                "verse": "Angustas inter fauces cum gentibus hausit,"
            },
            {
                "verse": "Sanguinis humani truncum demersit in utrem,"
            },
            {
                "verse": "Indignata duci: \"Sceleratas sanguine - dixit -"
            },
            {
                "verse": "Humano satia fauces, cum nulla cruoris"
            },
            {
                "verse": "Vis tibi tanta fuit, cuius satiatus abisses\"."
            },
            {
                "verse": "Melcyades olim magnorum ductor Achaeum,"
            },
            {
                "verse": "Milite quam pauco septus Marathonis in arvis"
            },
            {
                "verse": "Heroum et regem Persarum milia fudit."
            },
            {
                "verse": "Hi decies centum complerant navibus aequor,"
            },
            {
                "verse": "Fontes et fluvios haustu siccasse feruntur"
            },
            {
                "verse": "Et montes aequasse solo, mare pontibus altum"
            },
            {
                "verse": "Exuperasse; viros tellus vix cepit Achiva:"
            },
            {
                "verse": "His tandem reditus longe post proelia victis"
            },
            {
                "verse": "Turpior in patriam quam fastus et ira fuere."
            },
            {
                "verse": "Rex Macedum paucis, bello sed vivida pubes,"
            },
            {
                "verse": "Heroum ad ripas Cygni tot milia vertit,"
            },
            {
                "verse": "Et Darii spolia eripuit ditesque triumphos"
            },
            {
                "verse": "Et Syriae domuit vires orientis et Indi."
            },
            {
                "verse": "Num strepitus horres dudum nomenque superbum"
            },
            {
                "verse": "Victoris? Licet Argolici sibi gloria belli"
            },
            {
                "verse": "Cesserit et primam regni superaverit urbem,"
            },
            {
                "verse": "Id Iovis ira fuit: scelerum gens illa pependit"
            },
            {
                "verse": "Supplicia et veterum poenas infausta malorum."
            },
            {
                "verse": "Nunc te fata vocant, hostes quo vindice contra"
            },
            {
                "verse": "Facta luant meriti: sontes sic ira deorum"
            },
            {
                "verse": "Corripit et variis mortalia casibus angit."
            },
            {
                "verse": "Tu velut ignitum fulgur super agmina rumpes:"
            },
            {
                "verse": "Relligionis enim violatae sanguine pendent"
            },
            {
                "verse": "Supplicia et diro victi sub Marte peribunt."
            },
            {
                "verse": "Quid tantum horrescis pecudes et vulgus inerme?"
            },
            {
                "verse": "Durum a stirpe tuis genus est et sueta iuventus"
            },
            {
                "verse": "Militiae atque operum patiens et Martis anhela."
            },
            {
                "verse": "Intereunt illi ferro nec saxea circum"
            },
            {
                "verse": "Membra rigent sequiturque suo de vulnere sanguis;"
            },
            {
                "verse": "Et tegetes habitant et aluntur carnibus ustis;"
            },
            {
                "verse": "Quadrupedes dum praecipitant, et pectora rumpunt"
            },
            {
                "verse": "Pectoribus, sternuntur humi; sub vomere tauri"
            },
            {
                "verse": "Insudant domiti nec spirant naribus ignes."
            },
            {
                "verse": "Aude, ingens rex, in Teucros, si fortiter audes!"
            },
            {
                "verse": "Quo tandem casus Danaum tristesque ruinas"
            },
            {
                "verse": "Usque feres, tantae lachrymis sine caedis acervos,"
            },
            {
                "verse": "Heu dolor, et laceros artus? Quis funera fando"
            },
            {
                "verse": "Explicet et diras complerit carmine mortes?"
            },
            {
                "verse": "Non ego, si centum voces et ferreus oris"
            },
            {
                "verse": "Immortale tonet rictus, crudelia possem"
            },
            {
                "verse": "Excidia et tantos lachrymis aequare dolores."
            },
            {
                "verse": "Non sexus, non aetatis, nec sanguinis illum"
            },
            {
                "verse": "Flexit honor, non templa deum cultusque, nec arae"
            },
            {
                "verse": "Aeternique lares: heu, quam simulacra deorum"
            },
            {
                "verse": "Ingemuere simul, victor cum caedis anhelus"
            },
            {
                "verse": "Cessit in arbitrium peteret quodcunque voluptas"
            },
            {
                "verse": "Gentis ad excidium! \"Liceat saevire per omnes -"
            },
            {
                "verse": "Inquit - et ante deos fas esto explere furorem"
            },
            {
                "verse": "Omnigenum sexus! Memorant tot saecula Troiam"
            },
            {
                "verse": "Et Priamum et natos Danaum cecidisse sub armis;"
            },
            {
                "verse": "Respectu nullo moti pietatis Achivi"
            },
            {
                "verse": "Iliades rapuere: vices nunc reddite genti!\""
            },
            {
                "verse": "Haud mora, festinant: cui tum satiata libido?"
            },
            {
                "verse": "Expediunt gladios oriturque miserrima caedes"
            },
            {
                "verse": "Orbis ad excidium similis: per strata viarum"
            },
            {
                "verse": "Perque domos, per templa deum genus omne trucidant,"
            },
            {
                "verse": "In iugulos acuunt enses; exangue iacebat"
            },
            {
                "verse": "Vulgus, ubique cruor et plurima caedis imago:"
            },
            {
                "verse": "Hic ictus ferientum audiri et saeva sub auras"
            },
            {
                "verse": "Vulnera, tum sonitus ferri gemitusque cadentum."
            },
            {
                "verse": "Undique caesorum sordebat sanguine tellus:"
            },
            {
                "verse": "In gremio puer altricis confossus et altrix"
            },
            {
                "verse": "Strata iacet, genitor flentem complexus alumnum"
            },
            {
                "verse": "Occidit, heu teneri coniunx miseranda sub ulnis"
            },
            {
                "verse": "Coniugis, impliciti natis iacuere parentes."
            },
            {
                "verse": "Turba puellarum materna sub ubera lugens"
            },
            {
                "verse": "Ante aras tunsis supplex ad pectora palmis"
            },
            {
                "verse": "Implorant veniam feriuntque ululatibus auras:"
            },
            {
                "verse": "Tum furiae et crebrae caedes, tum ferreus imber"
            },
            {
                "verse": "Sanguinis imbuitur; nil diis praesentibus ulli"
            },
            {
                "verse": "Cum gemitu valuere preces: non audit ab astris"
            },
            {
                "verse": "Iupiter et longe stridentibus obstrepit aures."
            },
            {
                "verse": "Illa virum luget, caesos dolet altera fratres,"
            },
            {
                "verse": "Infelix una ante alias, matura Polyxo,"
            },
            {
                "verse": "Visceribus ruptis partum laxavit inanem;"
            },
            {
                "verse": "Virginibus raptis, truncis infantibus, omnes"
            },
            {
                "verse": "Alter in alterius tabo iacuere perempti."
            },
            {
                "verse": "Haud vis tanta fuit respersi sanguinis olim"
            },
            {
                "verse": "Cum cecidit Thebae diro populata sub hoste,"
            },
            {
                "verse": "Argolicis necdum sacrum ruit Ilion armis"
            },
            {
                "verse": "Aut eversa solo tellus miseranda Sagunti."
            },
            {
                "verse": "Inde arma et spolia imperii de postibus altis,"
            },
            {
                "verse": "Terrarum exuvias, quas tot per saecula reges"
            },
            {
                "verse": "Affixere deis devictae insignia gentis,"
            },
            {
                "verse": "Corripuisse ferunt: sacris de sedibus aurum"
            },
            {
                "verse": "Effigiesque deum minio gemmisque nitentes"
            },
            {
                "verse": "Et picturatas ubi vernat purpura vestes"
            },
            {
                "verse": "Argentique et opes, quantum non omnis in unum"
            },
            {
                "verse": "Asia congereret Croesi nec ditia regna."
            },
            {
                "verse": "Si quibus infelix fatum victor ve pepercit,"
            },
            {
                "verse": "Incolumes longe gravior fortuna sequuta est:"
            },
            {
                "verse": "Semineces alii celsis de moenibus urbis"
            },
            {
                "verse": "Precipitant sese pelago ratibusque propinquis"
            },
            {
                "verse": "Insiliunt, alii mediis in fluctibus icti"
            },
            {
                "verse": "Expirant, salsis alii merguntur in undis;"
            },
            {
                "verse": "Captivi fastus et servitutis acerbae"
            },
            {
                "verse": "Saevitiem passi degunt in luctibus annos;"
            },
            {
                "verse": "Perpauci tandem pacta mercede redempti,"
            },
            {
                "verse": "Hic alii victus quaerunt, rerum omnium egeni,"
            },
            {
                "verse": "Aspectus patriae memores prolisque peremptae."
            },
            {
                "verse": "Sic fortuna viros variis funesta cadentes"
            },
            {
                "verse": "Exposuit fatis: gravis haec nimis ira fuit diis!"
            },
            {
                "verse": "Aude, ingens rex, et magnos adorire paratus:"
            },
            {
                "verse": "Elige de numero, qui tete in bella sequantur"
            },
            {
                "verse": "Praestantes virtute viros, et rebus et armis"
            },
            {
                "verse": "Instrue delectos, laudum quos alta cupido"
            },
            {
                "verse": "Excitet et leti non terreat umbra futuri."
            },
            {
                "verse": "Hinc acies atque hinc, quarum tot milia bello"
            },
            {
                "verse": "Suggerit Europae nobis opulentior orbis:"
            },
            {
                "verse": "Haud animi virtute sumus nec viribus infra"
            },
            {
                "verse": "Gentibus illius, ferro praestamus et auro."
            },
            {
                "verse": "Iam spe vince metum, cum diis ultoribus hosti"
            },
            {
                "verse": "Obvius incedas, collatis excipe signis"
            },
            {
                "verse": "Agmina, felices flabunt a puppibus aurae;"
            },
            {
                "verse": "Subsident strati fluctus nimbique silebunt"
            },
            {
                "verse": "Et Thetis et Glaucus pontique exercitus omnis"
            },
            {
                "verse": "Cornua torquebunt velarum et brachia remis"
            },
            {
                "verse": "Intendent clavumque reget Neptunus in undis."
            },
            {
                "verse": "Ipse deos inter puppi conspectus ab alta,"
            },
            {
                "verse": "Ora Iovi similis, humeros et pectora Marti,"
            },
            {
                "verse": "Hortator belli vires pugnantibus et spem"
            },
            {
                "verse": "Auxeris, ignitum fulgur velut hostibus idem"
            },
            {
                "verse": "Terror eris: quantas animosa in proelia clades"
            },
            {
                "verse": "Edideris, quam multa, pater Neptune, sub undis"
            },
            {
                "verse": "Signa ducum, clipeos, galeas et corpora volves,"
            },
            {
                "verse": "Sanguine currentes mutabis decolor undas"
            },
            {
                "verse": "Caesorumque avidi laniabunt viscera pisces!"
            },
            {
                "verse": "Tempus erit, cum rex terrarum victor ubique"
            },
            {
                "verse": "Dona recognosces populorum et tempora lauro"
            },
            {
                "verse": "Cinctus in occursu libaveris oscula nato;"
            },
            {
                "verse": "Tunc immortali celebrant qui carmine reges"
            },
            {
                "verse": "Caesaris Alfonsi laudes annalibus addent:"
            },
            {
                "verse": "Primus ego ingrediar sacrum modo iusseris antrum"
            },
            {
                "verse": "Aonidum, referam divos, heroas et arma,"
            },
            {
                "verse": "Quo diro sub Marte instruxeris ordine classem"
            },
            {
                "verse": "Quo ve acies, quantas strages inieceris hosti,"
            },
            {
                "verse": "Et quoscunque tua partos virtute triumphos."
            }
        ]
    ]
}