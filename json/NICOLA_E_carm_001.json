{
    "author": "Nicola d'Este",
    "title": "carmen",
    "url": "http://www.poetiditalia.it/texts/NICOLA_E|carm|001",
    "text": [
        [
            {
                "verse": "de ortu, obitu et vita larvarumpro Sucino Bentio suo ad Nicolaum Marchionem Estensem"
            },
            {
                "verse": "Larvati dicunt, princeps animose, salutem,"
            },
            {
                "verse": "Marchio, quos genuit desidiosa Venus."
            },
            {
                "verse": "Nos uno partu, nulli coniuncta marito,"
            },
            {
                "verse": "Parturiit caeca lucida nocte parens,"
            },
            {
                "verse": "Et nobis geminas facies oculosque quaternos"
            },
            {
                "verse": "Confinxit celeri composuitque manu."
            },
            {
                "verse": "Hinc Lachesis timuit cuicumque revolvere fila"
            },
            {
                "verse": "Per geminos fusos per geminasque colos."
            },
            {
                "verse": "Fata deam flentem sunt et miserata timentem"
            },
            {
                "verse": "Et statuere uno funera nostra die."
            },
            {
                "verse": "Tandem nostra parens divos et fata rogavit,"
            },
            {
                "verse": "Nec potuit lacrimis fata movere suis,"
            },
            {
                "verse": "Sed sibi deflenti nos concessere renasci"
            },
            {
                "verse": "Postque mori, annalis conficiendo iocos."
            },
            {
                "verse": "\"Vita brevis sit, laeta tamen, sat mensibus unis,"
            },
            {
                "verse": "Dixere, ut Lachesis stamina pauca neat."
            },
            {
                "verse": "Larva oculis oculos comedat digitosque nitentes"
            },
            {
                "verse": "Cum digitis, crescat semper edendo fames."
            },
            {
                "verse": "Protea Vertumnumque patrem Dryopemque sequantur,"
            },
            {
                "verse": "Censores habeant undique mille senes"
            },
            {
                "verse": "Et dicant quaecumque velint impune loquentes,"
            },
            {
                "verse": "Sive iocosa velint, sive pudenda velint."
            },
            {
                "verse": "Bacchus avus: celebrent sua dulcia templa nepotes"
            },
            {
                "verse": "Larvati, epotent munera lauta patris\"."
            },
            {
                "verse": "Cum spatium vitae breve sit, Venus ipsa medetur"
            },
            {
                "verse": "Huic morbo cantu, saltibus atque lyra;"
            },
            {
                "verse": "Et nos edocuit citharam sua verba sequentem"
            },
            {
                "verse": "Artificesque pedes organa docta sequi,"
            },
            {
                "verse": "Et iussit nos tela pati, quaecumque Cupido"
            },
            {
                "verse": "Coniceret: nobis dux fuit ipse datus."
            },
            {
                "verse": "Nos monet hoc versu noctuque dieque canendo"
            },
            {
                "verse": "(Aspera non illi vox neque rauca manet):"
            },
            {
                "verse": "\"Si vixit paucos, multos si vixerat annos,"
            },
            {
                "verse": "Saxeus ille fuit, qui sine amore fuit."
            },
            {
                "verse": "Nil Iove maius erat, nil et Iove maius habetur:"
            },
            {
                "verse": "Coepit amare puer, nec sine amore senex\"."
            },
            {
                "verse": "Sed quoniam nobis est vita brevissima, ludos"
            },
            {
                "verse": "Ipse velis, festos et celebrare dies."
            },
            {
                "verse": "Marchio concelebra, heroum clarissime princeps,"
            },
            {
                "verse": "Qui laeta efficient funera nostra iocos."
            },
            {
                "verse": "Formosae pulchraeque petant tua tecta puellae,"
            },
            {
                "verse": "Est quibus aurata et candida vestis honos,"
            },
            {
                "verse": "Et cunctae Veneres, tua quas Ferraria nutrit,"
            },
            {
                "verse": "Et si qua auratis vestibus una decor,"
            },
            {
                "verse": "Ut digitos digitis possint coniungere nostris,"
            },
            {
                "verse": "Ad citharam ut possit quaeque movere pedes."
            },
            {
                "verse": "Haec si praecipias, ex Gaio fonte Camenas"
            },
            {
                "verse": "Traducam ad clari brachia longa Padi."
            },
            {
                "verse": "Maiorum laudes, titulos et gesta tuorum"
            },
            {
                "verse": "Illustremque domum et te, Leonelle, canam."
            },
            {
                "verse": "Dii tibi dent quaecumque velis, quaecumque rogabis:"
            },
            {
                "verse": "Asper qui fuerat sit tibi mitis Amor."
            },
            {
                "verse": "Dii te perpetuent, cuncta et per saecula laetum"
            },
            {
                "verse": "Reddant, nec subeat vita beata necem."
            },
            {
                "verse": "Unum oro: nostros iocundo lumine versus"
            },
            {
                "verse": "Perlege; Sicanios incipe amare viros."
            }
        ],
        [
            {
                "verse": "Nicolaus Marchio Estensisad Succinum Bentium et Marrasium Siculum"
            },
            {
                "verse": "Vos laetis oculis, laetis complector et ulnis,"
            },
            {
                "verse": "Laetitiae nati laetitiaeque patres."
            },
            {
                "verse": "Vos pax dulcis alit placidusque per otia risus,"
            },
            {
                "verse": "Vos iocus et ludus, vos comitatur amor."
            },
            {
                "verse": "Talis nostra deos Ferraria fertilis optat,"
            },
            {
                "verse": "Cum lascivus ager urbsque canora salit."
            },
            {
                "verse": "Non ego vos claros obscura nocte creatos"
            },
            {
                "verse": "Crediderim: melior iactat origo suos."
            },
            {
                "verse": "Nam vates celeber, tragici decus ordinis, olim"
            },
            {
                "verse": "Aeschylus in scaenam multa notanda tulit,"
            },
            {
                "verse": "Inter quae larvam mimis pulchrosque cothurnos:"
            },
            {
                "verse": "Sic locupletat eam versibus atque habitu."
            },
            {
                "verse": "Hinc personatae primum sonuere Camenae;"
            },
            {
                "verse": "Nutriit ast larvas insidiosa Venus."
            },
            {
                "verse": "Palpat amans, loquitur tractatque licentius artem,"
            },
            {
                "verse": "Dum larva, ut clipeo, retia operta iacit."
            },
            {
                "verse": "Nec minus antiquus larvam tibicen habebat,"
            },
            {
                "verse": "Quom festos coluit maxima Roma dies."
            },
            {
                "verse": "Larva oritur ceu myrrha, croci, rosa, lilia, odorae"
            },
            {
                "verse": "Ceu violae: cessant tempore quaeque suo."
            },
            {
                "verse": "Pectoribus tacitis generosi vivit amantis,"
            },
            {
                "verse": "Pascitur haec venis, cordibus ipsa viget."
            },
            {
                "verse": "Ergo patres nacti tales, his moribus alti:"
            },
            {
                "verse": "Ad nos non pudeat ferre gradum propius."
            },
            {
                "verse": "In primis magno veniens Ugone parente,"
            },
            {
                "verse": "Quem Phoebus lustrat quemque Minerva colit,"
            },
            {
                "verse": "Insignis Succine veni, comitante poeta"
            },
            {
                "verse": "Marrasio; Musis regia nostra sonet."
            },
            {
                "verse": "Ocius hic adsint ornatae faxo puellae,"
            },
            {
                "verse": "Narcissi plures cumque Helenis Parides."
            },
            {
                "verse": "Cantibus et cithara saltus agitate decoros,"
            },
            {
                "verse": "Ut satyri cunctos exhilarate choros,"
            },
            {
                "verse": "Virgo senex vir nupta, ioco invitante procaci."
            },
            {
                "verse": "Huius laetitiae quo meminisse queant,"
            },
            {
                "verse": "Intentus cunctos citat, ecce, Cupidinis arcus:"
            },
            {
                "verse": "Si fugiant, laesus vulnera acerba dabit."
            },
            {
                "verse": "Is namque imperium terris exercet et undis"
            },
            {
                "verse": "Inque deos omnes: sola Minerva vacat."
            },
            {
                "verse": "Huius signa subit quisquis victricia miles,"
            },
            {
                "verse": "Membra senex fiet, ast animo iuvenis."
            },
            {
                "verse": "Dum sinit ipsa dies, dum vestra decentius aetas,"
            },
            {
                "verse": "Carpite iocundo gaudia plena sinu."
            },
            {
                "verse": "Aspicite ut celeres serpant ad tempora cani,"
            },
            {
                "verse": "Quis modo caesaries flava nimis fuerat."
            },
            {
                "verse": "Aspera mox veniet dapibus regina severis,"
            },
            {
                "verse": "Quae luxum frangat, corpora tota domet,"
            },
            {
                "verse": "Urgeat edicto sensus frenare petulcos,"
            },
            {
                "verse": "Ferre sitim et duram viscera nostra famem,"
            },
            {
                "verse": "Post cantus lacrimis sanctos audire prophetas"
            },
            {
                "verse": "Et nudo ad templa saepius ire pede"
            },
            {
                "verse": "Atque oculis castis alienam cernere nuptam,"
            },
            {
                "verse": "Stringere labra simul nullaque vana loqui."
            },
            {
                "verse": "Dum datur ergo animis manifesta licentia vestris,"
            },
            {
                "verse": "Lascivum moveant ora, pedes, oculi."
            },
            {
                "verse": "Dulcior interea gnatus pia cura parentis"
            },
            {
                "verse": "Sit Leonellus ovans saltibus atque ioco,"
            },
            {
                "verse": "Promptior ut Musas ac Pallada deinde revisat:"
            },
            {
                "verse": "Intermissus enim fit labor ipse levis."
            }
        ]
    ]
}