{
    "author": "Angelo Poliziano",
    "title": "ex Callimacho",
    "url": "http://www.poetiditalia.it/texts/POLIZIAN|exca|001",
    "text": [
        [
            {
                "verse": "in Palladis lavacra"
            }
        ],
        [
            {
                "verse": "Ite foras, agedum, quaecumque liquentibus undis"
            },
            {
                "verse": "Membra lavaturae Pallados, ite foras."
            },
            {
                "verse": "Ipsa venit: fremitus sacrorum audimus equorum;"
            },
            {
                "verse": "Ite, agedum, flavae, o ite, Pelasgiades."
            },
            {
                "verse": "Non prius ingentes lavit sibi diva lacertos,"
            },
            {
                "verse": "Ilia quam abstersit pulvere cornipedum:"
            },
            {
                "verse": "Nec tum quando armis multa iam caede cruentis"
            },
            {
                "verse": "Venit ab iniustis horrida terrigenis:"
            },
            {
                "verse": "Tum quoque equum subducta iugis fumantia colla"
            },
            {
                "verse": "Perfudit largi fontibus oceani,"
            },
            {
                "verse": "Dum sudor guttaeque putres dumque omnis abiret"
            },
            {
                "verse": "Spuma oris circum mansa lupata rigens."
            },
            {
                "verse": "Ite, o Achivae. Sed non unguenta aut alabastros"
            },
            {
                "verse": "(Audio certe ipso stridulum ab axe sonum),"
            },
            {
                "verse": "Palladi lotrices, non unguenta aut alabastros"
            },
            {
                "verse": "(Nulla etenim divae huic unguina mixta placent)"
            },
            {
                "verse": "Ferte, nec huic speculum: vultu est pulcherrima semper."
            },
            {
                "verse": "Nam nec in Ida olim, iudice sub Phrygio,"
            },
            {
                "verse": "Se vel orichalco magna haec dea vel Simoentis"
            },
            {
                "verse": "Spectavit quamquam vertice perspicuo;"
            },
            {
                "verse": "Nec Iuno; sed sola Venus se splendido in aere"
            },
            {
                "verse": "Vidit, eamdem iterum disposuitque comam:"
            },
            {
                "verse": "Bis sexaginta spatiis verum incita cursu,"
            },
            {
                "verse": "Stellae apud Eurotam ceu lacedaemoniae,"
            },
            {
                "verse": "Perfricuit tantum pingui se diva liquore"
            },
            {
                "verse": "De baccis, arbor quem sua protulerat."
            },
            {
                "verse": "O puerae! Emicuit rubor illico, matutina"
            },
            {
                "verse": "Quem rosa quem grano punica mala ferunt."
            },
            {
                "verse": "Ergo marem nunc tantum olei quoque ferte liquorem,"
            },
            {
                "verse": "Quo se unguit Castor, quo Amphitryoniades:"
            },
            {
                "verse": "Ferte etiam solido ex auro quo pectine crines"
            },
            {
                "verse": "Explicet et pinguem caesariem dirimat."
            },
            {
                "verse": "Exi, age, iam, o Pallas: praesto tibi virgineus grex"
            },
            {
                "verse": "Natae magnorum, charus, Acestoridum."
            },
            {
                "verse": "O Pallas, quin iam clypeus Diomedis et ipse"
            },
            {
                "verse": "Fertur, ut Argivum mos vetus obtinuit;"
            },
            {
                "verse": "Eumedes docuit, meditans tibi grata, sacerdos:"
            },
            {
                "verse": "Cum in se composito cerneret interitu"
            },
            {
                "verse": "Ire malam sortem, fugit quippe ille, tuamque"
            },
            {
                "verse": "Ad montem Crion sustulit effigiem,"
            },
            {
                "verse": "Ad montem Crion; tum abruptis imposuit te"
            },
            {
                "verse": "Cautibus, hasque vocant nunc quoque Pallatidas."
            },
            {
                "verse": "Exi, age, quae expugnas urbes, cuique aurea cordi"
            },
            {
                "verse": "Cassis equumque fremor cum sonitu clypeum."
            },
            {
                "verse": "Vos hodie, undiferae, ne tinguite: vos hodie, Argos,"
            },
            {
                "verse": "Fontibus ex ipsis, non fluviis, bibite;"
            },
            {
                "verse": "Vos hodie, ancillae, ferte urnas ad Physadean,"
            },
            {
                "verse": "Aut ad Amymonen progeniem Danai:"
            },
            {
                "verse": "Namque, auro et multis permixtus floribus undas,"
            },
            {
                "verse": "Defluet e laetis Inachus ipse iugis,"
            },
            {
                "verse": "Et purum feret huic laticem. Cave tu ergo, Pelasge,"
            },
            {
                "verse": "Ne nudam imprudens aspicias dominam:"
            },
            {
                "verse": "Aspiciet nudam qui Pallada, quae tenet urbem,"
            },
            {
                "verse": "Ultra iam hoc Argos cernere non poterit."
            },
            {
                "verse": "Iam veneranda exi Pallas; dum quidpiam ego istis"
            },
            {
                "verse": "Dicam. Nec meus hic sermo, sed alterius."
            },
            {
                "verse": "Unam olim, o puerae, Thebis dea Pallas amabat"
            },
            {
                "verse": "Nympham prae cunctis quas habuit comites,"
            },
            {
                "verse": "Matrem Tiresiae. Numquamque fuere scorsum:"
            },
            {
                "verse": "Sed sive ad veterum moenia Thespiadum,"
            },
            {
                "verse": "Sive Coroneas, seu tenderet illa Haliarton"
            },
            {
                "verse": "Baeotum visens vecta iugis populos,"
            },
            {
                "verse": "Sive Coroneas ubi pulcher odoribus halat"
            },
            {
                "verse": "Lucus ubi ara ipsi Curalium ad fluvium,"
            },
            {
                "verse": "Saepe illam curru secum dea vexit eodem;"
            },
            {
                "verse": "Nullaque nympharum colloquia aut thyasi"
            },
            {
                "verse": "Grata fuere satis, nisi praeforet ipsa Chariclo."
            },
            {
                "verse": "Verum et ei multae debitae erant lachrymae,"
            },
            {
                "verse": "Quamvis chara comes magnae foret usque Minervae."
            },
            {
                "verse": "Nam se olim peplis utraque depositis"
            },
            {
                "verse": "Dum lavat in lymphis heliconidos Hippocrenes,"
            },
            {
                "verse": "Utque die vacuus mons tacet in medio,"
            },
            {
                "verse": "Dum lavat ergo utraque et mediae sunt tempora lucis,"
            },
            {
                "verse": "Dumque est in toto plurima monte quies,"
            },
            {
                "verse": "Tiresias unus canibus comitantibus ibat"
            },
            {
                "verse": "Per loca sacra, levi flore genas nitidus;"
            },
            {
                "verse": "Immensamque sitim cupiens relevare, petito"
            },
            {
                "verse": "Fonte, videt quae non cernere fas homini."
            },
            {
                "verse": "Hic irata licet sic illum affata Minerva est:"
            },
            {
                "verse": "Quis te, non ullis iam rediturum oculis."
            },
            {
                "verse": "O Everida, malus haec deus in loca duxit?"
            },
            {
                "verse": "Sic ait. At pueri lumina nox pepulit;"
            },
            {
                "verse": "Astitit, obticuit, dolor illi ut glutine vinxit"
            },
            {
                "verse": "Genua, sonum tenuit vocis inops animus."
            },
            {
                "verse": "At nympha exclamans: Quid nato, ait, o dea, factum est?"
            },
            {
                "verse": "Numquid vestra, deae, talis amicitia?"
            },
            {
                "verse": "Lumina mi pueri rapuisti. Pectora, nate,"
            },
            {
                "verse": "Vidisti, infelix. Pallados iliaque;"
            },
            {
                "verse": "At non et solem cernes iterum. Heu misera! O mons,"
            },
            {
                "verse": "O Helicon rursum non peragrande mihi!"
            },
            {
                "verse": "Magna nimis parvis mutas, quae lumina nati"
            },
            {
                "verse": "Pro cervis paucis dorcadibusque habeas."
            },
            {
                "verse": "Sic puerum ambobus charum complexa lacertis"
            },
            {
                "verse": "Mater, flebilium carmen aedonidon"
            },
            {
                "verse": "Triste gemens iterat. Sed enim miserata Minerva"
            },
            {
                "verse": "Tunc sociam, verbis talibus alloquitur:"
            },
            {
                "verse": "Dia, inquit, mulier, verte haec quae protulit ira;"
            },
            {
                "verse": "Non per me captus luminibus puer est,"
            },
            {
                "verse": "Nam pueris auferre oculos haud dulce Minervae:"
            },
            {
                "verse": "Verum Saturni legibus haec rata sunt,"
            },
            {
                "verse": "Ut quicumque deum aspiciat, nisi iusserit ipse,"
            },
            {
                "verse": "Mercede ingenti scilicet aspiciat."
            },
            {
                "verse": "Dia, igitur, mulier, fieri haec infecta nequit res;"
            },
            {
                "verse": "Quippe ita parcarum fila voluta manu,"
            },
            {
                "verse": "Editus ut primum puer est. Sed tu accipe contra,"
            },
            {
                "verse": "O Everida, quod maneat pretium."
            },
            {
                "verse": "Munera Cadmeis proh quanta adolebit in ignes,"
            },
            {
                "verse": "Quanta et Aristaeus! Votaque suscipient"
            },
            {
                "verse": "Natus ut impubes Actaeon, unicus illis,"
            },
            {
                "verse": "Tantum oculis careat. Namque erit et Triviae"
            },
            {
                "verse": "Concursor: sed non cursus, non aemulus illum"
            },
            {
                "verse": "Tela arcus iaciens montibus eripiet,"
            },
            {
                "verse": "Cum divam, licet invitus, se fonte lavantem"
            },
            {
                "verse": "Viderit; at fiet, qui modo erat dominus,"
            },
            {
                "verse": "Esca suis canibus. Sed enim nemora omnia lustrans"
            },
            {
                "verse": "Dum genetrix nati colliget ossa sui,"
            },
            {
                "verse": "Tunc te felicem, tunc dixerit esse beatam,"
            },
            {
                "verse": "Cui mons vel caecum reddiderit puerum."
            },
            {
                "verse": "Parce queri, mea grata comes. Nam plurima contra"
            },
            {
                "verse": "Huic ego, te propter, praemia contribuam."
            },
            {
                "verse": "Esse dabo egregium vatem, quem protinus omnis"
            },
            {
                "verse": "Perpetuo celebret nomine posteritas:"
            },
            {
                "verse": "Cognoscet volucrum quae prospera quaeque volatu"
            },
            {
                "verse": "Irrita, cuius item triste sit augurium;"
            },
            {
                "verse": "Plurima Boeotis oracula, plurima Cadmo"
            },
            {
                "verse": "Hic canet, et magnis plurima Labdacidis."
            },
            {
                "verse": "Huic ingens baculum dabo, quod vestigia ducat"
            },
            {
                "verse": "Qua velit; huic vitae tempora longa dabo."
            },
            {
                "verse": "Mox et honoratus Diti colet infera regna,"
            },
            {
                "verse": "Inter et extinctos unicus hic sapiet."
            },
            {
                "verse": "Adnuit his Pallas dictis: quodque adnuit illa"
            },
            {
                "verse": "Perficitur; soli Iuppiter hoc tribuit,"
            },
            {
                "verse": "Natarum e turba, quae sint patris omnia ferre."
            },
            {
                "verse": "Lotrices, mater nulla deam peperit,"
            },
            {
                "verse": "Imo Iovis vertex: vertex Iovis omnia nutu"
            },
            {
                "verse": "Perficit; et natae prorsus idem licitum est."
            },
            {
                "verse": "En vere nunc Pallas adest. Eia ergo, puellae"
            },
            {
                "verse": "Queis Argos curae est, ite, deam accipite"
            },
            {
                "verse": "Cumque bonis verbis et cum prece cumque ululatu."
            },
            {
                "verse": "Salve, o diva, urbem protege et inachiam:"
            },
            {
                "verse": "Salve hinc abscedens, iterumque huc flecte iugales;"
            },
            {
                "verse": "Ac rebus Danaum sis, precor, auxilio."
            }
        ]
    ]
}