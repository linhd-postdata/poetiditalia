{
    "author": "Domenico Silvestri",
    "title": "epigrammata",
    "url": "http://www.poetiditalia.it/texts/SILVESTR|epig|001",
    "text": [
        [
            {
                "verse": "Hos vates summosque viros quibus ardua nosse"
            },
            {
                "verse": "Pyeridum natura dedit, quibus ipsa poesis"
            },
            {
                "verse": "Claruit, yllustris genuit Florentia mundo."
            },
            {
                "verse": "Hec igitur veneranda domus que premia semper"
            },
            {
                "verse": "Digna refert gestis licet ipsos digna per orbem"
            },
            {
                "verse": "Fama ferat. hac laude diu per secula dignos"
            },
            {
                "verse": "Censuit et clarum semper splendescere nomen,"
            },
            {
                "verse": "Corpus et effigiem signans ut vita manebat."
            }
        ],
        [
            {
                "verse": "Inclitus hic Dantes carmen vulgare poesis"
            },
            {
                "verse": "Composuit tria regna canens: letale baratrum,"
            },
            {
                "verse": "Quodque etiam delicta lavat, lotisque per astra"
            },
            {
                "verse": "Itur in alterius requiem sine fine beatam."
            }
        ],
        [
            {
                "verse": "Quod nulli natura dedit Franciscus adeptus."
            },
            {
                "verse": "Carmine bella canit silvas et pascua claro,"
            },
            {
                "verse": "Et mores satirasque prosa, nec amenius alter."
            },
            {
                "verse": "Ergo digna virens ornavit tempora laurus."
            }
        ],
        [
            {
                "verse": "Huius Apollinea Cesar de fronde capillos"
            },
            {
                "verse": "Cinsit in Alphea, tantum virtutis in illo"
            },
            {
                "verse": "Instar erat. potuit cunctos modulamine vates"
            },
            {
                "verse": "Equiparare suo nisi mors properasset acerba."
            }
        ],
        [
            {
                "verse": "Progeniem canit iste deum, mirabile numquam"
            },
            {
                "verse": "Visum opus, et claras matres casusque virorum,"
            },
            {
                "verse": "Stagna lacus maria fontes iuga summa paludes"
            },
            {
                "verse": "Et fluvios silvasque prosis et pascua versu."
            }
        ],
        [
            {
                "verse": "Exprimit Herculeos Coluccius iste Labores."
            },
            {
                "verse": "Distinguit fatum; pertractat religionem;"
            },
            {
                "verse": "Invehit in satrapas; patrie ius fasque tuetur,"
            },
            {
                "verse": "Et cinici calamo perimit convicia Lusci."
            }
        ],
        [
            {
                "verse": "Claudianus adest hic noster origine civis"
            },
            {
                "verse": "Quem parit Egiptus; peperit Florentia patrem."
            },
            {
                "verse": "Rufini adversos casus, Stiliconis et odas"
            },
            {
                "verse": "Cesareasque, tuosque canit, Proserpina, raptus."
            }
        ],
        [
            {
                "verse": "Hunc accede locum si vis causator utrimque"
            },
            {
                "verse": "Puncta videre tue legum si utilia cause."
            },
            {
                "verse": "Namque vetusta novis lex hic agitatur acutis"
            },
            {
                "verse": "Iudiciis. veterum variorum mille loquuntur"
            },
            {
                "verse": "Doctorum mentes et acumina mille novorum."
            },
            {
                "verse": "Hic quibus excussis manat sententia veri."
            }
        ],
        [
            {
                "verse": "Hoc quicumque tenes populo dans iura tribunal"
            },
            {
                "verse": "Iustitie servator eris, contemptor iniqui."
            },
            {
                "verse": "Cesset amicitia munusque precesque timorque,"
            },
            {
                "verse": "Et stet malle mori quam velle reflectere rectum."
            }
        ],
        [
            {
                "verse": "Quam bene respondet vati sua mentula nostro,"
            },
            {
                "verse": "Nam sibi lux natos edidit una duos."
            }
        ],
        [
            {
                "verse": "Optimus esse soles. meliorem prospera fecit"
            },
            {
                "verse": "Te Sors et faciet de meliore bonum."
            },
            {
                "verse": "Inde malus fies: post peior, peximus inde."
            },
            {
                "verse": "Sic Fortuna leves degradat alta viros."
            }
        ],
        [
            {
                "verse": "Hunc michi qui scripsi librum Deus inclite parce."
            },
            {
                "verse": "Da michi non Herebi per loca tetra ruar."
            },
            {
                "verse": "Sed cum supreme rumpent mea stamina Parce"
            },
            {
                "verse": "Da michi posse tuum cernere Christe iubar,"
            },
            {
                "verse": "Et mea mox anima celi requiescat in arce"
            },
            {
                "verse": "Ut requiem eternam pace perhenne fruar."
            }
        ],
        [
            {
                "verse": "Que narrat ter quinque libris Boccacius audi:"
            },
            {
                "verse": "Primus habet stirpem Demogorgonis ethere dempto."
            },
            {
                "verse": "Ethera concipiet prolis cum parte secundus."
            },
            {
                "verse": "Celius in terno et generis pars scribitur eius."
            },
            {
                "verse": "In quarto Titan datur et Titania proles."
            },
            {
                "verse": "Est Iovis in quinto prolex, sed Dardanus extra."
            },
            {
                "verse": "Dardanus et proles sexto sua ponitur omnis."
            },
            {
                "verse": "Oceanum sobolemque suam dat septimus omnem."
            },
            {
                "verse": "Octavum Saturnus habet cum parte suorum."
            },
            {
                "verse": "Ponitur in nono Iuno et Iunonia proles."
            },
            {
                "verse": "In decimo, Neptunne, tua cum prole notaris."
            },
            {
                "verse": "Iuppiter undecimo generis cum parte notatur."
            },
            {
                "verse": "Bis senus Iovis octo notat cum semine natos."
            },
            {
                "verse": "Tertius a decimo sobolem Iovis explicat omnem."
            },
            {
                "verse": "In decimo quarto contra hostes invehit auctor."
            },
            {
                "verse": "Quintus ab obiectis decimus defendere curat"
            },
            {
                "verse": "Hoc ter quinque libris epigramma Dominicus addit"
            },
            {
                "verse": "Quem genuit ripis Florentia fluminis Arni."
            }
        ]
    ]
}