{
    "author": "Girolamo Carbone",
    "title": "neniolae de morte Hieronymi Carbonis",
    "url": "http://www.poetiditalia.it/texts/CARBONE|neni|001",
    "text": [
        [
            {
                "verse": "Quid gemis extinctum Carbonis lumen in orbe,"
            },
            {
                "verse": "Parthenope? ecce alio lucet in orbe magis."
            },
            {
                "verse": "Carbo illustrauit terras, nunc sydus olympum;"
            },
            {
                "verse": "Et superum lux est, qui fuit ante hominum."
            }
        ],
        [
            {
                "verse": "Flete pium vatem, Aonides, magnumque corusci"
            },
            {
                "verse": "Carbonis tectum marmore flete iubar;"
            },
            {
                "verse": "Cuius erant mores, quales decet esse Poetae;"
            },
            {
                "verse": "Uita nec a titulis ambitiosa suis."
            },
            {
                "verse": "O quoties casto calefecit pectora uersu,"
            },
            {
                "verse": "Et puerum Veneris reddidit Hippolytum."
            },
            {
                "verse": "Nemo nequitias est admiratus in illo:"
            },
            {
                "verse": "Et potior semper carmine uita fuit."
            },
            {
                "verse": "Nunc cum tam nitidae pereat uirtutis alumnus,"
            },
            {
                "verse": "Uix credam superos morte carere deos."
            }
        ],
        [
            {
                "verse": "Vatis ad egregii Musam si saxa moueri,"
            },
            {
                "verse": "Si uaga constringi flumina posse putant,"
            },
            {
                "verse": "Carbonem Phoebus tanto dignatus honore est;"
            },
            {
                "verse": "Aonium docto dum canit ore melos,"
            },
            {
                "verse": "Ille graui toties discussit nubila caelo,"
            },
            {
                "verse": "Ille procellosas carmine strauit aquas."
            },
            {
                "verse": "Lumine Carbonis Campania tota refulsit"
            },
            {
                "verse": "Et coepit cultu Vesbius esse nouo."
            },
            {
                "verse": "Parua loquor: gelidis arsit Sebethus in undis,"
            },
            {
                "verse": "Parthenopeque iterum uixit et incaluit."
            }
        ]
    ]
}