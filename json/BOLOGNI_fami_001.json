{
    "author": "Gerolamo Bologni",
    "title": "epigrammata familiaria",
    "url": "http://www.poetiditalia.it/texts/BOLOGNI|fami|001",
    "text": [
        [],
        [
            {
                "verse": "Tendimus ad metam, coniux, redituraque numquam est"
            },
            {
                "verse": "De semel amissis hora vel una brevis."
            },
            {
                "verse": "Horis saltem aliquot vivamus tot quibus anni,"
            },
            {
                "verse": "Tot quondam noctes, tot periere dies."
            },
            {
                "verse": "Imprimis animi affectus sedemus inanes,"
            },
            {
                "verse": "Vel ruat a summo culmine tota domus."
            },
            {
                "verse": "Saeviat hostis agro, miles bacchetur in urbe,"
            },
            {
                "verse": "Omnis eat belli sollicitudo procul."
            },
            {
                "verse": "Nil nisi quod sit opus nostros quaeramus in usus"
            },
            {
                "verse": "Absit et insanae crimen avaritiae."
            },
            {
                "verse": "Cum sic vixerimus, poterit tum vita putari;"
            },
            {
                "verse": "Vita fovens curas mortis habenda loco est."
            }
        ],
        [
            {
                "verse": "Iuno, laboranti fer opem, Lucina, Chorinnae"
            },
            {
                "verse": "Et placido illaesum numine profer onus."
            },
            {
                "verse": "Prodeat aptatus vitales natus in auras,"
            },
            {
                "verse": "Sospite quo laeti simus uterque parens."
            },
            {
                "verse": "Surda piis turpe est non flecti numina votis,"
            },
            {
                "verse": "Effectu iustas turpe cavere preces."
            }
        ],
        [
            {
                "verse": "Octavi mihi restitute fili,"
            },
            {
                "verse": "Quintiles rapuere te Kalendae,"
            },
            {
                "verse": "Anno te redeunte reddidere."
            },
            {
                "verse": "Ut luctus abiens graves dedisti,"
            },
            {
                "verse": "Confer gaudia duplicata patri"
            },
            {
                "verse": "Astro redditus auspicatiore!"
            }
        ],
        [
            {
                "verse": "Unde parens genitor dictus foret addubitabam."
            },
            {
                "verse": "Nunc tandem didici, nato parere coactus -"
            },
            {
                "verse": "Prima brevis fiat sed syllaba longa necesse est."
            }
        ],
        [
            {
                "verse": "Commoditas o quanta cani est, nemus inter opacum"
            },
            {
                "verse": "Orbita dat potum cui pluvialis aquae!"
            },
            {
                "verse": "Me sitis, optatos dum quaero per avia fungos,"
            },
            {
                "verse": "Vexat. Quam mallem nunc meus esse canis!"
            }
        ],
        [
            {
                "verse": "Ergo iaces vita, Iuli, mihi carior ipsa;"
            },
            {
                "verse": "Ergo brevi saxo nate tegende, iaces."
            },
            {
                "verse": "Vivere quid curem durus pater? Eia age, saeva,"
            },
            {
                "verse": "Si tibi vis tanta est, me quoque, Parca, neca."
            }
        ],
        [
            {
                "verse": "Elysios non sola petes, mea Livia, campos:"
            },
            {
                "verse": "Tecum una veniet maestus uterque parens."
            },
            {
                "verse": "Nam de me ut fatear, sine te nec vivere possum"
            },
            {
                "verse": "Nec volo; quid sine me, te sine mater agat?"
            }
        ],
        [
            {
                "verse": "Ait maritus, uxor obstrepens negat;"
            },
            {
                "verse": "Negat maritus, uxor obstrepens ait."
            },
            {
                "verse": "Tanti tumultus causa quae sit quaeritis."
            },
            {
                "verse": "Esto modesta quaelibet dum iunior;"
            },
            {
                "verse": "Rara est maritum ferre quae possit senem."
            }
        ],
        [
            {
                "verse": "Me gelidus Boreas, me mille incommoda vexant,"
            },
            {
                "verse": "In patriam Venetis dum remeamus equis."
            },
            {
                "verse": "Hoc non ire, gener, peregre est, hoc ire peraegre est:"
            },
            {
                "verse": "Corpore mens aegro tristis et aegra mihi est."
            }
        ],
        [
            {
                "verse": "Flagra, dabit, Iuli, mater tibi fraga petenti"
            },
            {
                "verse": "(Vicini interdum nominis error obest)."
            }
        ],
        [
            {
                "verse": "Quam iuvat insomnem ludo traducere noctem,"
            },
            {
                "verse": "Quamvis nos cubitum serior hora vocet!"
            },
            {
                "verse": "Est odio nocturna quies lectusque molestus,"
            },
            {
                "verse": "Plumaque non pluma est sed mihi poena gravis!"
            }
        ],
        [
            {
                "verse": "Et pinguem decet anserem necari"
            },
            {
                "verse": "Et Baccho madidam natare mensam,"
            },
            {
                "verse": "Rupis vinea laeta quem propinquae"
            },
            {
                "verse": "Molli protulit aemulum Caleno:"
            },
            {
                "verse": "Curis omnibus interim sepultis"
            },
            {
                "verse": "Quo dirae luis horridique Martis,"
            },
            {
                "verse": "Felici genio vacemus, uxor,"
            },
            {
                "verse": "Martinalibus, optimo dierum."
            }
        ],
        [
            {
                "verse": "Atroci occipitis necor ulcere, letifer anthrax"
            },
            {
                "verse": "In saniem cerebrum diluit omne putrem."
            },
            {
                "verse": "Humores peperere malos incommoda belli,"
            },
            {
                "verse": "Pervigiles curae continuusque timor."
            },
            {
                "verse": "Quid mirer laesam per tanta pericula partem?"
            },
            {
                "verse": "Mirandum e toto corpore siqua valet!"
            }
        ],
        [
            {
                "verse": "Paulatim morior, videar cum vivere, Iuli:"
            },
            {
                "verse": "Ambiguus status est inter utrumque mihi."
            },
            {
                "verse": "Quotidie exspecto quid cras ferat; ultima finis"
            },
            {
                "verse": "Exoptata malis iam procul esse nequit."
            },
            {
                "verse": "Nil reliquum, tenuis maciem nisi spiritus aegram"
            },
            {
                "verse": "Linquat et e putri corpore liber eat."
            },
            {
                "verse": "Quid cessas, mors lenta, graves finire dolores?"
            },
            {
                "verse": "In te spes tandem sola relicta mihi est."
            }
        ]
    ]
}