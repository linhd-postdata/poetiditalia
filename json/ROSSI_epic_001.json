{
    "author": "Checco di Meletto Rossi",
    "title": "epicedium",
    "url": "http://www.poetiditalia.it/texts/ROSSI|epic|001",
    "text": [
        [
            {
                "verse": "Non tam prepetibus captabant ethera pennis"
            },
            {
                "verse": "Gnosia iam dudum fugientes litora, duro"
            },
            {
                "verse": "Quos mirabantur scindentes vomere terram"
            },
            {
                "verse": "Agricole, cum tanta fuit vecordia nato,"
            },
            {
                "verse": "Ut male tentantes agitaret ad astra volatus"
            },
            {
                "verse": "Invisoque daret functus cognomina ponto;"
            },
            {
                "verse": "Quam qui Cyllenos insultat turbine colles,"
            },
            {
                "verse": "Nuper et in tenera molitur carmina bucca,"
            },
            {
                "verse": "Carmina pastorum claro cantata Maroni."
            },
            {
                "verse": "Quo tamen is truncum dimittat gutture murmur"
            },
            {
                "verse": "Imperfecta sonans, veluti puer ubera care"
            },
            {
                "verse": "Nutricis poscens, cui nondum plena labellis"
            },
            {
                "verse": "Verba cadunt, nescire iuvat: nam claudicat omne"
            },
            {
                "verse": "Ordine per metrum verso, symphonia discors"
            },
            {
                "verse": "Implacidum flavit dulci resonante cicuta."
            },
            {
                "verse": "Quod postquam notum fecit Meri ipse Menalcas,"
            },
            {
                "verse": "\"Quid faciemus?\" ait \"forsan, tentamur, agendum est"
            },
            {
                "verse": "Cantu, quo nostrum non infitietur honorem"
            },
            {
                "verse": "Dux gregis infausti, quem pinea silva coronat"
            },
            {
                "verse": "Flamineas secus valles, cui menia parent"
            },
            {
                "verse": "Iam confecta situ et sancto interfusa cruore,"
            },
            {
                "verse": "Quique regit portus, colitur qua sacra Cybelle"
            },
            {
                "verse": "Equoris Adriaci prospectans litore classes\"."
            },
            {
                "verse": "Tunc sic ille quidem, recolo, nam pangere cepit"
            },
            {
                "verse": "Qui Siculos quondam Lilybeis vallibus hedos."
            },
            {
                "verse": "Plura tamen cecinit subque umbra tectus acerna;"
            },
            {
                "verse": "E quibus hoc unum memini, dum fronde saligna"
            },
            {
                "verse": "Iam saturas silvis studeo revocare capellas."
            },
            {
                "verse": "Mira feram: rigidas flexare cacumina quercus"
            },
            {
                "verse": "Sponte sua, nullis tandem impellentibus auris,"
            },
            {
                "verse": "Atque aspras cautes silicesque et saxa moveri"
            },
            {
                "verse": "Aspexi et solitos compescere flumina cursus."
            },
            {
                "verse": "Quodque magis stupui, modulantis carmina plectri"
            },
            {
                "verse": "Menala traxerunt pecorosaque dorsa Lycei:"
            },
            {
                "verse": "Taliter, ut fama est, pulse testudinis heros"
            },
            {
                "verse": "Dirceus, celsas cum sepsit menibus arces,"
            },
            {
                "verse": "Conceptu gravidas devexit ad ardua molles."
            },
            {
                "verse": "Sic se sicque suos numeros modulamine probans"
            },
            {
                "verse": "Arguit alterius forsan tentamina: Musis"
            },
            {
                "verse": "Hoc placuit ne qua ledatur voce loquacis"
            },
            {
                "verse": "Fama viri, meritos servat cui laurus honores."
            },
            {
                "verse": "Finis erat; solitos repetebant cuncta recessus."
            }
        ]
    ]
}