{
    "author": "carmina libraria",
    "title": "Isaaci Newtonii Philosopiae naturalis principia Mathematica",
    "url": "http://www.poetiditalia.it/texts/CARM_LIB|newt|001",
    "text": [
        [
            {
                "verse": "In viri praestantissimi Isaaci Newtoni opus hocce mathematico-phisicum"
            }
        ],
        [
            {
                "verse": "En tibi norma Poli et divae libramina molis,"
            },
            {
                "verse": "Computus en Iovis et quas dum primordia rerum"
            },
            {
                "verse": "Pangeret, omniparens leges violare creator"
            },
            {
                "verse": "Noluit atque operum quae fundamenta locarit."
            },
            {
                "verse": "Intima panduntur victi penetralia caeli,"
            },
            {
                "verse": "Nec latet extremos que vis circumrotet orbes."
            },
            {
                "verse": "Sol solio residens ad se iubet omnia prono"
            },
            {
                "verse": "Tendere descensu nec recto tramite currus"
            },
            {
                "verse": "Siderios patitur vastum per inane moveri"
            },
            {
                "verse": "Sed rapit immotis se centro singula gyris."
            },
            {
                "verse": "Iam patet horrificis quae sit via flexa cometis."
            },
            {
                "verse": "Iam non miramur barbati phenomena astri."
            },
            {
                "verse": "Discimus hinc tandem qua causa argentea Phoebe"
            },
            {
                "verse": "Passibus haud aequis graditur; cur subdita nulli"
            },
            {
                "verse": "Hactenus astronomo numerorum frena recuset;"
            },
            {
                "verse": "Cur remanent nodi, curque auges progrediuntur"
            },
            {
                "verse": "Discimus et quantis refluum vaga Cynthia pontum"
            },
            {
                "verse": "Viribus impellit fessis dum fluctibus ulvam"
            },
            {
                "verse": "Deserit ac nautis suspectat nudat arenas"
            },
            {
                "verse": "Alternis vicibus suprema ad litora pulsans."
            },
            {
                "verse": "Quae toties animos veterum torsere sophorum,"
            },
            {
                "verse": "Quaeque scholas frustra rauco certamine vexant,"
            },
            {
                "verse": "Obvia conspicimus ubem pellente mathesi."
            },
            {
                "verse": "Iam dubios nulla caligine praegravat error"
            },
            {
                "verse": "Queis superum penetrare domos atque ardua caeli"
            },
            {
                "verse": "Scandere sublimis genii concessit acumen."
            },
            {
                "verse": "Surgite mortales, terrenas mittite curas"
            },
            {
                "verse": "Atque hinc caeligenae vires dignoscite mentis"
            },
            {
                "verse": "A pecudum vita longe lateque remotae."
            },
            {
                "verse": "Qui scriptis iussit tabulis compescere caedes"
            },
            {
                "verse": "Furta et adulteria  et periurae crimina fraudis,"
            },
            {
                "verse": "Quive vagis populis circumdare moenibus urbes"
            },
            {
                "verse": "Auctor erat Cererisve beavit munere gentes,"
            },
            {
                "verse": "Vel qui curarum lenimen pressit ab uva,"
            },
            {
                "verse": "Vel qui Niliaca monstravit arundine pictos"
            },
            {
                "verse": "Consociare sonos oculisque exponere voces"
            },
            {
                "verse": "Humanam sortem minus extulit, utpote pauca"
            },
            {
                "verse": "Respiciens miserae tantum solamina vitae."
            },
            {
                "verse": "Iam vero superis convivae admittimur, alti"
            },
            {
                "verse": "Iura poli tractare licet, iamque abdita caecae"
            },
            {
                "verse": "Claustra patent terrae  rerumque immobilis ordo"
            },
            {
                "verse": "Et quae praeteriti latuerunt saecula mundi."
            },
            {
                "verse": "Talia mostrantem mecum celebrate Camoenis."
            },
            {
                "verse": "Vos, o Caelicolum gaudentes nectare vesci,"
            },
            {
                "verse": "NEWTONUM clausi reserantem scrinia veri"
            },
            {
                "verse": "NEWTONUM Musis carum cui pectore puro"
            },
            {
                "verse": "Phoebus adest  totoque incessit numine mentem"
            },
            {
                "verse": "Nec fas est propius mortali attingere divos."
            }
        ],
        [
            {
                "verse": "Edm. Halley"
            }
        ]
    ]
}