{
    "author": "Giovanni Gioviano Pontano",
    "title": "de amore coniugali 2",
    "url": "http://www.poetiditalia.it/texts/PONTANO|amo2|001",
    "text": [
        [],
        [
            {
                "verse": "accusatur nimius puellarum cultus"
            },
            {
                "verse": "Ecquae Pieridum mecum canit? Euge, puellae,"
            },
            {
                "verse": "Ecquae castalio fonte ministrat aquam?"
            },
            {
                "verse": "Quaenam est, quae suffusa genas demissaque ocellos"
            },
            {
                "verse": "Incipit? O sacra carmina digna dea."
            },
            {
                "verse": "Anne ea Melpomene est, dulci dea cognita cantu?"
            },
            {
                "verse": "Felicem, cui fas ora videre deum."
            },
            {
                "verse": "Atqui olim latis errabant numina campis,"
            },
            {
                "verse": "Nec puduit tenues accubuisse casas."
            },
            {
                "verse": "Saepe etenim Pietas, divum quae maxima natu est,"
            },
            {
                "verse": "Astitit, ante aras dum cadit agna Iovi;"
            },
            {
                "verse": "Saepe pudicitiam gelido videre sub antro,"
            },
            {
                "verse": "Aut in gramineo membra levare toro."
            },
            {
                "verse": "O quotiens, fesso somnos carpente colono,"
            },
            {
                "verse": "Astream tristes extimuere lupi."
            },
            {
                "verse": "Illa, diu terris placida cum pace vagata,"
            },
            {
                "verse": "Et statuit leges, et sua iura dedit,"
            },
            {
                "verse": "Illa greges docuit silvas, pastore vocante,"
            },
            {
                "verse": "Pergere et a silvis nocte redire domum,"
            },
            {
                "verse": "Illa etiam fortes docili cervice iuvencos"
            },
            {
                "verse": "Ferre iugum, et gravibus flectere colla rotis."
            },
            {
                "verse": "Tunc et equus primis compescuit ora capistris"
            },
            {
                "verse": "Nescius intortas ante timere minas;"
            },
            {
                "verse": "Omnia tunc, dicente dea, pecudesque feraeque"
            },
            {
                "verse": "Discebant munus ordine quaeque suum."
            },
            {
                "verse": "In primis servare fidem dominumque vereri"
            },
            {
                "verse": "Docta canis, custos ditis amica domus,"
            },
            {
                "verse": "Quales deliciae vatum Capuana, dolorque"
            },
            {
                "verse": "Asterion, castae grata rapina deae."
            },
            {
                "verse": "Quid vatem, Diana, queri, quid dicere cogis"
            },
            {
                "verse": "In teque inque alias impia verba deas?"
            },
            {
                "verse": "Musarum hic canis est; quid enim tibi iuris in illo?"
            },
            {
                "verse": "Redde suum Musis, et mihi redde meum."
            },
            {
                "verse": "Non ille assuetus silvis, sed grata puellis"
            },
            {
                "verse": "Limina, sed domini pone iacere pedes,"
            },
            {
                "verse": "Sed thalamos servare et mensae assistere herili,"
            },
            {
                "verse": "Inque puellari ludere saepe sinu."
            },
            {
                "verse": "Quem raptum infelix mater cum ferre nequiret,"
            },
            {
                "verse": "Paulatim misero victa dolore cadit:"
            },
            {
                "verse": "Non somnos, non illa cibos miseranda requirit,"
            },
            {
                "verse": "Finiat ut luctus, morte iubente, suos."
            },
            {
                "verse": "Felices catuli, quos dilexere poetae,"
            },
            {
                "verse": "Et quorum ad tristes concinuere rogos;"
            },
            {
                "verse": "Non illos (siquid possunt mea carmina) tempus"
            },
            {
                "verse": "Abstulerit: vivent secula longa senes;"
            },
            {
                "verse": "Elisii quos arva tenent felicia campi,"
            },
            {
                "verse": "Optatasque ferunt pascua laeta dapes,"
            },
            {
                "verse": "E foliisque cadunt passim variique sapores,"
            },
            {
                "verse": "Securique errant et sine lite greges."
            },
            {
                "verse": "Mirantur manes aequis ut cursibus auras,"
            },
            {
                "verse": "Ut tranent celeri roscida prata fuga,"
            },
            {
                "verse": "Forsitan et vates aliquis dum cantat, adesse"
            },
            {
                "verse": "Gaudet, et: \"An, dicit, hi quoque carmen amant?\""
            },
            {
                "verse": "Sed satis haec, dum Musa novas cum pectine chordas"
            },
            {
                "verse": "Desuetaeque aptat fila remissa lyrae."
            },
            {
                "verse": "Nunc agite, o faciles aures adhibete puellae,"
            },
            {
                "verse": "Dum canit, et liquidum dum dea pulsat ebur:"
            },
            {
                "verse": "Diva canit, quodque illa canit cognoscere sanctum est;"
            },
            {
                "verse": "Vos modo quod sanctum est noscite, diva canit:"
            },
            {
                "verse": "\"Parcite veloci nimium considere formae."
            },
            {
                "verse": "Praeterit: en fragili quam mora nulla bono est."
            },
            {
                "verse": "Haec flos est, et flore caducior; hanc dolor, hanc sors"
            },
            {
                "verse": "Et morbi vitiant instabilisque dies;"
            },
            {
                "verse": "Atque ea quaecunque est, nullo aut violanda paratu"
            },
            {
                "verse": "Aut modico: cultus lex quoque certa datur."
            },
            {
                "verse": "Quid pretiosa iuvant, tortisque affixa capillis"
            },
            {
                "verse": "Gemma? Quid in collo nexile pondus agit?"
            },
            {
                "verse": "Quaeritur his coniux: mores non gemma parabunt:"
            },
            {
                "verse": "Crimen inest si, quod laudet amator, agas."
            },
            {
                "verse": "Nec, si forma bonum est, externos quaerit honores;"
            },
            {
                "verse": "Ingenuumque bonum quid facis arte malum?"
            },
            {
                "verse": "Si mentem abiicias, turpe est sine pectore cultus:"
            },
            {
                "verse": "Exerceto animum; culta, puella, sat es."
            },
            {
                "verse": "Sed tamen ut mores animum, sic corpus honestant"
            },
            {
                "verse": "Munditiae; labem vitat uterque suam:"
            },
            {
                "verse": "Ut virtus contenta modo est, mensuraque morum est,"
            },
            {
                "verse": "Sic et munditiis formula certa data est:"
            },
            {
                "verse": "Si modo vos moveant Sirenum infamia monstra,"
            },
            {
                "verse": "Selectos cultus quaeque puella fuget."
            },
            {
                "verse": "Hae facie cantuque et Palladis arte placebant,"
            },
            {
                "verse": "Sedula sed nimii cura decoris obest."
            },
            {
                "verse": "Saepe illis nutrix: O quid bona tanta per artem"
            },
            {
                "verse": "Perditis, et causam criminis ora gerunt?"
            },
            {
                "verse": "Saepe inter choreas aliae risere puellae,"
            },
            {
                "verse": "Et damnant cultus luxuriantis opes."
            },
            {
                "verse": "Forte renudatis ibant ad templa papillis,"
            },
            {
                "verse": "Qua brevis aenario est insula cincta mari;"
            },
            {
                "verse": "Ora madent, liquidoque madent et tempora fuco,"
            },
            {
                "verse": "Inficit et roseus non sua labra rubor;"
            },
            {
                "verse": "Colla nives infecta gerunt, ac nulla papillas"
            },
            {
                "verse": "Vitta tegit, nimia guttur ab arte nitet,"
            },
            {
                "verse": "Pictae oculos, multumque alieno crine superbae,"
            },
            {
                "verse": "Luxuriem facie testificante suam."
            },
            {
                "verse": "Quas dea prospiciens gradibus sullimis ab altis"
            },
            {
                "verse": "Avertitque oculos opposuitque manum:"
            },
            {
                "verse": "Nec si, inquit, dea sum, siquid mea numina possunt,"
            },
            {
                "verse": "Siqua Pudicitiae iuraque visque valent,"
            },
            {
                "verse": "Haec impune ferent, nec nos laesisse iuvabit,"
            },
            {
                "verse": "Et meus in poenas induet arma dolor."
            },
            {
                "verse": "Vix templo exierant, vix litora summa tenebant,"
            },
            {
                "verse": "Arida vix primos ceperat alga pedes,"
            },
            {
                "verse": "Senserunt teneris squamas horrescere plantis,"
            },
            {
                "verse": "Ossa quoque in spinas ire coacta novos,"
            },
            {
                "verse": "Qui fuerant ungues alium traxere rigorem,"
            },
            {
                "verse": "Pro digitis pinnas, pro cute tergus habent;"
            },
            {
                "verse": "Mens quoque mutata est, nec se velut ante puellas,"
            },
            {
                "verse": "Sed vasti credunt aequoris esse feras,"
            },
            {
                "verse": "Atque ita se in fluctus inque aequora proxima mittunt"
            },
            {
                "verse": "Pube tenus pisces, caetera ut ante manent."
            },
            {
                "verse": "Scilicet ut veteris sit nota infamia culpae,"
            },
            {
                "verse": "Exemplum et timeat quaeque puella sibi,"
            },
            {
                "verse": "Tela Pudicitiae moneo vitate, puellae,"
            },
            {
                "verse": "Contentae propriis simplicibusque bonis."
            },
            {
                "verse": "Luxuries infensa deae est, infensa decoris"
            },
            {
                "verse": "Cura novi, nil est simplicitate prius,"
            },
            {
                "verse": "Haec placet; haud ulla est quaesitae gratia formae;"
            },
            {
                "verse": "Quae studio peccas, simplicitate places."
            },
            {
                "verse": "Nulla est ornandi, nulla est, mihi crede, parandi"
            },
            {
                "verse": "Gloria: naturae est forma, nec artis opus."
            },
            {
                "verse": "Ars odio digna est, ubi nullo fine tenetur;"
            },
            {
                "verse": "Naturae est similis hic ubi finis adest."
            },
            {
                "verse": "Nil fuit in toto quicquam formosius orbe"
            },
            {
                "verse": "Coniuge, qua felix Protesilaus erat;"
            },
            {
                "verse": "Nullis haec gemmis, nullo est adiuta colore,"
            },
            {
                "verse": "Et rara nunquam cultior arte fuit;"
            },
            {
                "verse": "Ornabat faciem solo contenta pudore,"
            },
            {
                "verse": "Felix si nunquam rapta Lacaena foret."
            },
            {
                "verse": "Illa, myceneis avecta penatibus, Iden"
            },
            {
                "verse": "Dum petit et danaos cogit in arma duces,"
            },
            {
                "verse": "Phylacides primusque venit primusque dolorum"
            },
            {
                "verse": "Ultor adest, primus et cadit ante rates."
            },
            {
                "verse": "Coniugis at miserae thalamos non immemor umbra"
            },
            {
                "verse": "Moesta subit, stygiis nocte remissa vadis:"
            },
            {
                "verse": "Aemoniae dum membra fovet dilecta maritae,"
            },
            {
                "verse": "Vulnera nudato sunt patefacta sinu."
            },
            {
                "verse": "Illa gemit, funditque imo de pectore questus,"
            },
            {
                "verse": "Frigidus et miserae concutit ossa tremor,"
            },
            {
                "verse": "Amplexusque inter lacrimosaque verba recessit"
            },
            {
                "verse": "Et sopor et somnis nigrior umbra suis."
            },
            {
                "verse": "Mane deos miseranda parum felicibus extis"
            },
            {
                "verse": "Nequicquam et multa supplicat usa prece,"
            },
            {
                "verse": "Pluraque sacratis promittit munera templis,"
            },
            {
                "verse": "Votaque pro reditu vix numeranda facit."
            },
            {
                "verse": "At postquam infelix extincti fama mariti"
            },
            {
                "verse": "Certa fuit, cineres et brevis urna refert,"
            },
            {
                "verse": "Transigat infestum sua per praecordia ferrum,"
            },
            {
                "verse": "Comprimat amentes ni pia turba manus."
            },
            {
                "verse": "Unum hoc non licuit: misero concessa dolori"
            },
            {
                "verse": "Caetera, et in casto regnat amore furor."
            },
            {
                "verse": "Quod potuit comitatu virum est, nec vera fatenti"
            },
            {
                "verse": "Vita magis quam mors illa vocanda fuit;"
            },
            {
                "verse": "Servavit cinerique fidem lectoque iugali:"
            },
            {
                "verse": "O rarum in longa posteritate decus."
            },
            {
                "verse": "Delitet in tenebris, lucemque perosa virosque;"
            },
            {
                "verse": "Proque viro infelix urnaque et umbra fuit,"
            },
            {
                "verse": "Urna quidem cineresque die, sed noctibus umbra;"
            },
            {
                "verse": "Haec comes, haec coniux, haec et amator erat.\""
            },
            {
                "verse": "Talia Melpomene. Mihi tum specus Aonis antrum"
            },
            {
                "verse": "Pandit, et e vera Thespide manat aqua."
            }
        ],
        []
    ]
}