{
    "author": "Battista Mantovano",
    "title": "de morte Federici Spagnoli",
    "url": "http://www.poetiditalia.it/texts/SPAGNOLI|fede|001",
    "text": [
        [
            {
                "verse": "DE MORTE FEDERICI SPAGNOLI FRATRIS SUI, CARMEN AD PTOLOMAEUM FRATREM"
            }
        ],
        [
            {
                "verse": "MANTUANUS"
            },
            {
                "verse": "O natura, quid est ut (si fas dicere) tantum"
            },
            {
                "verse": "In crimen labare? Facis pulcherrima quaedam"
            },
            {
                "verse": "Saepe opera, aeterna qua sint dignissima vita."
            },
            {
                "verse": "Mox velut invidiae tabo vitiata (dolori)"
            },
            {
                "verse": "Destruis, et tibi non, quasi lunae obnoxia, costas."
            },
            {
                "verse": "NATURA"
            },
            {
                "verse": "Disce loqui in matrem reverentius, o mea proles,"
            },
            {
                "verse": "Dementire putas et delirare magistram"
            },
            {
                "verse": "Me tantorum operum? Cunctis quae praedicor et sum"
            },
            {
                "verse": "Insita vis rebus, diffusa per omnia virtus"
            },
            {
                "verse": "Corpora, et ex primis reparans genus omne elementis?"
            },
            {
                "verse": "Inferior solo qui condidit omnia fabro?"
            },
            {
                "verse": "Fare. Quid est quod mea accusas? Et dissere mecum,"
            },
            {
                "verse": "Do veniam, facile est nato indulgere parentem."
            },
            {
                "verse": "MANTUANUS"
            },
            {
                "verse": "Ira et amor duo sunt, ut tu quae semina rerum"
            },
            {
                "verse": "Concilias, nosti, quibus impatientius uror"
            },
            {
                "verse": "Semper, at in casu multo magis ac magis isto."
            },
            {
                "verse": "Indignatur amor spolium grave, et incitat iram"
            },
            {
                "verse": "Huius in authorem violentia. Acerbius ergo"
            },
            {
                "verse": "Ira ardet sevire, ideoque in iurgia rumpit,"
            },
            {
                "verse": "Quando ulciscendi facto viae nulla relicta est,"
            },
            {
                "verse": "Nec potis est ratio sensum infraenare furentem."
            },
            {
                "verse": "Ut neque nauta potest instantem arcere procellam"
            },
            {
                "verse": "Tam subito, preceps totam impetus obruit artem,"
            },
            {
                "verse": "Tum reget, in mitem cum ventus abiuerit auram,"
            },
            {
                "verse": "Et ratio tepefacta animum moderabitur ira."
            },
            {
                "verse": "NATURA"
            },
            {
                "verse": "Fare, quid estque me accusas? Et dissere mecum."
            },
            {
                "verse": "Do veniam, facile est proli indulgere parentem."
            },
            {
                "verse": "Fare igitur, fando ira cadet, viresque resumet"
            },
            {
                "verse": "Languida et hoc tanto mens conculcata tumultu."
            },
            {
                "verse": "MANTUANUS"
            },
            {
                "verse": "Alma parens taceo reliqua infortunia quae me"
            },
            {
                "verse": "Sollicitant, referam quod me modo macerat, unum."
            },
            {
                "verse": "Impia mors (nequeo lachrymas cohibere loquendo,"
            },
            {
                "verse": "Et gravitas sene digna labat. Constantia vires"
            },
            {
                "verse": "Hic oblita cadit, sensuque oppressa ruit mens)"
            },
            {
                "verse": "Impia mors clari de tot mihi fratribus unum"
            },
            {
                "verse": "Impia mors modo surripuit, mors invida nostris"
            },
            {
                "verse": "Mors infesta bonis, mors quae commune animantum est"
            },
            {
                "verse": "Supplicium, quae iuge malum, longinqua timetur,"
            },
            {
                "verse": "Iam vicina fodit mortalia pectora, praesens"
            },
            {
                "verse": "Infernas aperit fauces, et pandit Avernum."
            },
            {
                "verse": "Digrediens post se lamenta aeterna relinquit."
            },
            {
                "verse": "Mors quae sola potest miseros nos reddere, mors, quae"
            },
            {
                "verse": "Perpetuo infestat terram et maria omnia luctu."
            },
            {
                "verse": "Aspera mors claris de tot mihi fratribus unum"
            },
            {
                "verse": "Qui decorare potis fuerat sua saecla solus,"
            },
            {
                "verse": "Abstulit, ut de lanigero grege Pardus adultum"
            },
            {
                "verse": "Agnum auferre solet, vel fauce Leaena rapaci."
            },
            {
                "verse": "Et florebat adhuc, et adhuc erat integer aevi."
            },
            {
                "verse": "Roma vetus quando consultatura sedebat,"
            },
            {
                "verse": "Maiestate virum tanta si forte repente"
            },
            {
                "verse": "Vidisse superingressum, mirata fuisset,"
            },
            {
                "verse": "Et rata Cecropium coram se astare Solonem,"
            },
            {
                "verse": "Sive Numam veterem, Lacedaemonium ve Lycurgum"
            },
            {
                "verse": "Assurgens meritos homini exhibuisset honores."
            },
            {
                "verse": "Attica dicentem si gens audisset, ab eius"
            },
            {
                "verse": "Ore pependisset, sicut Demosthene quondam"
            },
            {
                "verse": "Ante Macedoniae imperium dicente pependit."
            },
            {
                "verse": "Ipse magistratu non uno insignis honores"
            },
            {
                "verse": "Eximios foris atque domi subeunte iuventa"
            },
            {
                "verse": "Pubere vix maior (praecox sapientia tempus"
            },
            {
                "verse": "Venerat ante suum) meruit. Tyrrhenia novit,"
            },
            {
                "verse": "Luca sed in primis veteri contermina Lunae."
            },
            {
                "verse": "Flaminiumque solum, praesertim Felsina priscum"
            },
            {
                "verse": "Nomen, et Ulviparae tellus vicina Padusae,"
            },
            {
                "verse": "Patriaque Argiva veniens ab origine Manto."
            },
            {
                "verse": "Transeo externas legatus adiverit urbes,"
            },
            {
                "verse": "Et quali ad reges populosque oraverit ore."
            },
            {
                "verse": "Nam neque sola virum insignem facundia fecit,"
            },
            {
                "verse": "Fecit et excellens legum prudentia quondam"
            },
            {
                "verse": "De tabulis egressa decem quas Graecia misit,"
            },
            {
                "verse": "De geminis, quas Roma tulit, consulta senatus"
            },
            {
                "verse": "Omnia, praetorum quoque ab honore vocatum,"
            },
            {
                "verse": "Et quod Semestres tulerant cum plebe Tribuni,"
            },
            {
                "verse": "Et quod Caesarii proceres, ut Roma potita est"
            },
            {
                "verse": "Imperio, prudentum etiam responsa tenebat,"
            },
            {
                "verse": "Non secus ac manuum digitos et nomina fratrum."
            },
            {
                "verse": "Nec vero munus historias et grandia regum"
            },
            {
                "verse": "Facta, quot a prima memorantur origine rerum,"
            },
            {
                "verse": "Terrarum coelique locos, quot regna, quot urbes"
            },
            {
                "verse": "Orbis habet, quot sunt montes quod flumina ab ortu"
            },
            {
                "verse": "Solis ad occasum, quot in aethere sydera, quot sunt"
            },
            {
                "verse": "Insulae in Oceano, vires et nomina rerum"
            },
            {
                "verse": "Noverat, ingenio divis aut altior, aut par."
            },
            {
                "verse": "Nulla habet Euterpe quae non reseraverit illi"
            },
            {
                "verse": "Scrinia. Terpsichore non dedignata vocare"
            },
            {
                "verse": "In thalamos, illique ostendere seque suasque"
            },
            {
                "verse": "Delitias, arcana viro communia fecit"
            },
            {
                "verse": "Omnia, cum nondum teneros excesserat annos."
            },
            {
                "verse": "Concinnata novis quae non cognovit Olympus,"
            },
            {
                "verse": "Non Thamyras, non Amphion, non Thracius Orpheus"
            },
            {
                "verse": "Non Linus, et magno veniens Museus ab Orpheo,"
            },
            {
                "verse": "Instrumenta modis illi monstravit Apollo,"
            },
            {
                "verse": "Pythagoras longa quae non praeceperat arte."
            },
            {
                "verse": "Et nova partitus vocem in discrimina fecit"
            },
            {
                "verse": "Artifices alio Cytharam percurrere plectro."
            },
            {
                "verse": "Pegaseas intravit aquas, et in intima fontis"
            },
            {
                "verse": "Castalii secreta ivit, qua prima sororum"
            },
            {
                "verse": "Calliope, digitis chordas exercet eburnus,"
            },
            {
                "verse": "Qua canit ad cytharam tollens in sydera vocem"
            },
            {
                "verse": "Mellifluam Clio, quotquot Polihymnia condit"
            },
            {
                "verse": "Carmina, de magnis antiqui heroibus aevi,"
            },
            {
                "verse": "Quae Uranie, quae Melpomene, quaecunque Thalia,"
            },
            {
                "verse": "Atque Erato, nostri de rebus et ordine mundi,"
            },
            {
                "verse": "De mundo archetypo longum meditata reponunt."
            },
            {
                "verse": "His studiis captus vulgi consortia dudum"
            },
            {
                "verse": "Reppulerat, revocans sese penetralia tecta."
            },
            {
                "verse": "Lucra nihil curans, nihil emolumenta, sedebar"
            },
            {
                "verse": "Inter mille libros velut in coetu atque corona"
            },
            {
                "verse": "Mille senatorum consul, quid sentiat unus"
            },
            {
                "verse": "Quisque super rerum causis et origine tota"
            },
            {
                "verse": "Luce rogans et nocte domi, quam plurima chartis"
            },
            {
                "verse": "Lucubrata diu mandans studioque reponens"
            },
            {
                "verse": "Multa gravi quae forte sequens mirabitur aetas."
            },
            {
                "verse": "Talis hic ac tantus mecum diverterat at extra"
            },
            {
                "verse": "Moenia, declinans ad ripas Eridanenses,"
            },
            {
                "verse": "In fundo Phregosine tuo laribusque superbis,"
            },
            {
                "verse": "Tale decus Phregosine tuis quale Hesperus astris,"
            },
            {
                "verse": "Lugubrem patriae aerumnam, cum tabida pestis"
            },
            {
                "verse": "Grassaretur agens mortem cum milite et armis"
            },
            {
                "verse": "Omnibus in plebem et patres, sacra atque prophana"
            },
            {
                "verse": "Limina, cum subiens totam igni incenderet urbem,"
            },
            {
                "verse": "Dumque fugit mortem, mortem incidit impia passus"
            },
            {
                "verse": "Sydera, et atrocem fati implacabile iram."
            },
            {
                "verse": "Heu heu quam nihil est nostrum vigilare, supersunt"
            },
            {
                "verse": "Cladibus his soli quos coeli et numina servant."
            },
            {
                "verse": "Sic ornata bonis tot praecellentibus umbra"
            },
            {
                "verse": "Mortali hospitio et nostris est functa tenebris."
            },
            {
                "verse": "Meque inter lachrimas inter suspiria, et inter"
            },
            {
                "verse": "Quod longe est gravius, durae necis arma relinquit."
            },
            {
                "verse": "Diva parens natura praecor succurre iacenti,"
            },
            {
                "verse": "Et mox si quid habes opis impertire sepulto."
            },
            {
                "verse": "NATURA"
            },
            {
                "verse": "O mea progenies, quae sic in funere fratris"
            },
            {
                "verse": "Te crucias, quid moerorum tantum atque dolorum"
            },
            {
                "verse": "Concipis? Et frustra prae meris luctu Halcyonaeo?"
            },
            {
                "verse": "Non fuit hoc maior Niobem qui in dura redegit"
            },
            {
                "verse": "Saxa dolor, qui populeos (si fabula vera est)"
            },
            {
                "verse": "Transtulit in ramos merso Phaetonte sorores,"
            },
            {
                "verse": "In canis effigiem matrem Hectoris. Ille cicadam"
            },
            {
                "verse": "Qui genuit moeror, fuit imbecillior isto,"
            },
            {
                "verse": "Quando vir Aurorae nati super ora dolorem"
            },
            {
                "verse": "Evomit toto in lachrymas abeunte cerebro."
            },
            {
                "verse": "Quo fit ipse egeas ope, quem Symplegades ista"
            },
            {
                "verse": "Comprendere vias huius maris ignorantem,"
            },
            {
                "verse": "Non germanus, ab his liber qui navigat undis."
            },
            {
                "verse": "Ut sedare igitur valeas flagrantia corda"
            },
            {
                "verse": "Et melius post hac de me sentire, docebo"
            },
            {
                "verse": "Quaedam pauca tuae cursum rectura Carinae,"
            },
            {
                "verse": "Accipe, et haec imo memor esto recondere sensu."
            },
            {
                "verse": "Ex animo constant homines et corpore corpus"
            },
            {
                "verse": "Membratim formare meum est, in semine rerum"
            },
            {
                "verse": "Clausa operor, mirisque modis vitalia fingens"
            },
            {
                "verse": "Organa distendo ventis et sanguine venas."
            },
            {
                "verse": "His etenim sicut moles terrena vapore"
            },
            {
                "verse": "Ingenito ac fluviis corpus percurritur omne."
            },
            {
                "verse": "Immortalem animum membris infundere, nostrae"
            },
            {
                "verse": "Non opis est, pluit ex astris, descendit Olympo,"
            },
            {
                "verse": "Et subit hos artus moribundaque corpora tanquam"
            },
            {
                "verse": "Aere gravem thoraca pugil, procedit in orbem"
            },
            {
                "verse": "Terrarum, velut in quandam gladiator arenam"
            },
            {
                "verse": "Pugnaturus, habet larvas Phlegethontidas extra"
            },
            {
                "verse": "Corpus, et affectus in corpore semper, et istis"
            },
            {
                "verse": "Hostibus est opus assiduo certare duello"
            },
            {
                "verse": "Praemia victori coelum est, et tartara victo."
            },
            {
                "verse": "Tunc finem certamen habet, cum vita recedit"
            },
            {
                "verse": "In tenues auras, cum vult qui sydera torquet"
            },
            {
                "verse": "Arbiter, ille animos ut solus ab aethere mittit,"
            },
            {
                "verse": "Sic agit hinc solus, iustoque examine librat."
            },
            {
                "verse": "Nemo igitur nascens venit hunc, mansurus, in orbem,"
            },
            {
                "verse": "Sed semper carpturus iter tela inter et hostes."
            },
            {
                "verse": "Ergo quid accusas matrem mea chara propago?"
            },
            {
                "verse": "Quae potuit bona cuncta dedi, si sydera possent"
            },
            {
                "verse": "Permutare vias, longe meliora dedissem."
            },
            {
                "verse": "Nam quamvis habitem coelos quoque et omnia versem"
            },
            {
                "verse": "Sydera, non tamen est mihi fas deflectere cursum"
            },
            {
                "verse": "Tramite ab antiquo, sed iter servamus ad unguem"
            },
            {
                "verse": "Quod primum instituit cum res distingueret Autor."
            },
            {
                "verse": "Illi ego (nam mundi non sum Regina) ministro."
            },
            {
                "verse": "Ipse dat aetas, ipse est qui dividit annos,"
            },
            {
                "verse": "Fortunas ac fata, nihil sine legibus eius"
            },
            {
                "verse": "Fas fieri. Qui me dicunt regnare, nec ullum"
            },
            {
                "verse": "Esse Deum peccant, non sum regina, ministro."
            },
            {
                "verse": "Ergo quid accusas matrem mea chara propago?"
            },
            {
                "verse": "Hoc quodque quod fratris fratris lues in funere, vanum est."
            },
            {
                "verse": "Talis enim nil triste tulit, nil flebile casus."
            },
            {
                "verse": "Si verum inspicias, solus tibi noxius error,"
            },
            {
                "verse": "Error apud superos risus, velut error apud vos,"
            },
            {
                "verse": "Qui vacuam pueros facit exhorrescere noctem."
            },
            {
                "verse": "O mortale genus, si fas cognoscere vobis"
            },
            {
                "verse": "(Sed Deus id prohibet, dedit haec spectacula solis"
            },
            {
                "verse": "Dulcia Coelitibus) quid agant post funera manes,"
            },
            {
                "verse": "Qui bene de coelo meriti, lamenta silerent"
            },
            {
                "verse": "Omnia, ex exequiae fierent convivia, luctus"
            },
            {
                "verse": "Vaderet in choreas, Hymenaea in carmina planctus."
            },
            {
                "verse": "Quem tuus extinctum gemit ac desiderare error,"
            },
            {
                "verse": "Aethereo frater gaudens successit Olympo."
            },
            {
                "verse": "Et cum patre bonis fruitur coelestibus, inter"
            },
            {
                "verse": "Coeligenas divos fato defunctus, et umbris,"
            },
            {
                "verse": "Nil mihi nil coelo debens, mihi corpora solvit"
            },
            {
                "verse": "Quae dederam, cursu reditura in prima peracto"
            },
            {
                "verse": "Corpora, quae vestri dicunt clementia Sophistae,"
            },
            {
                "verse": "Coelo autem coelestem animum, qui venerat astris,"
            },
            {
                "verse": "Qui proprie dicendus homo est, licet haec et ad ipsum"
            },
            {
                "verse": "Noster Aristoteles extendat nomina corpus."
            },
            {
                "verse": "Est homo non oculis forma haec subiecta, sed ipsa"
            },
            {
                "verse": "Mens interna regens corpus, ut Navita puppim."
            },
            {
                "verse": "A solo constata Deo non ex elementis"
            },
            {
                "verse": "Hausta, nec ex coelo, simplex, quo semine nata"
            },
            {
                "verse": "Nestio, sed certe superis res proxima divis."
            },
            {
                "verse": "Quos opifex prima mecum produxit ab ortu."
            },
            {
                "verse": "Ad quod anhelavit pubentis ab usque iuventae"
            },
            {
                "verse": "Tempore ad extremum vitae, quod cernere visu"
            },
            {
                "verse": "Quod tractare manu tanto sitibundus amore"
            },
            {
                "verse": "Quod quaerebat habet, sine sollicitudine in aevum"
            },
            {
                "verse": "Possessurus apud superos, ubi vivere verum est."
            },
            {
                "verse": "Umbra levis vento volucrique simillima flammae"
            },
            {
                "verse": "Est ingressa locos, melos immortale sonantes."
            },
            {
                "verse": "Et spacias latis campis per amoena vireta"
            },
            {
                "verse": "Pascitur Ambrosiam, divinaque pocula nectar"
            },
            {
                "verse": "Quo fontes amnesque illa regione redundant,"
            },
            {
                "verse": "Potat, et affectus hominum deridet inanes."
            },
            {
                "verse": "Parce supervacuis igitur te incendere curis,"
            },
            {
                "verse": "Et bona multivagam coge ad coelestia mentem,"
            },
            {
                "verse": "Quod si forte doles, quod abest, quod cernere vultus,"
            },
            {
                "verse": "Quod conferre gradus et quod congressibus uti"
            },
            {
                "verse": "Non liceat solitis, ac vivo murmure verba"
            },
            {
                "verse": "Reddere, quae humanae pars est non ultima vitae,"
            },
            {
                "verse": "Talia fraterno solari incommoda lucro"
            },
            {
                "verse": "Fas tibi, prosperitas eius, tam laeta voluptas"
            },
            {
                "verse": "Sic tibi, germano in coelum letare recepto."
            }
        ]
    ]
}