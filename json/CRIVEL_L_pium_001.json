{
    "author": "Lodrisio Crivelli",
    "title": "carmen ad Pium secundum",
    "url": "http://www.poetiditalia.it/texts/CRIVEL_L|pium|001",
    "text": [
        [
            {
                "verse": "Alta virent maiis tua nunc ornata kalendis"
            },
            {
                "verse": "Atria, pontificum maxime, fronde nova:"
            },
            {
                "verse": "Et merito, cum sit maiestas alta virorum,"
            },
            {
                "verse": "Unde trahit nomen, mense colenda suo."
            },
            {
                "verse": "Non passa expertem Clio se muneris huius"
            },
            {
                "verse": "Provolat ad sanctos officiosa lares."
            },
            {
                "verse": "Aspicis ut visu grataeque et odore ferantur"
            },
            {
                "verse": "Cum lauro et buxo myrtus amica tibi ;"
            },
            {
                "verse": "An quod tarda venit, minor est huic gratia frondi?"
            },
            {
                "verse": "Causa morae est longum qua teneatur iter;"
            },
            {
                "verse": "Quaque die adveniunt alii, capit ista per amnes"
            },
            {
                "verse": "Sedula turbatos tuscaque saxa viam;"
            },
            {
                "verse": "Hoc nocet absenti quod diversoria nullum"
            },
            {
                "verse": "Inter pontifices dant tyberina locum."
            },
            {
                "verse": "Ipsa tibi gaudens phoebeae frondis honore"
            },
            {
                "verse": "Optat nestoreos Matusalemque dies."
            },
            {
                "verse": "Dispereant atra qui bile et mente gravantur"
            },
            {
                "verse": "Et quorum cerebri pars bona laesa furit:"
            },
            {
                "verse": "Nam genus est hominum falso qui nomine gaudent"
            },
            {
                "verse": "Seque velint vates astrologosque cani."
            },
            {
                "verse": "Hii quicquid rogites audent praedicere, quicquid"
            },
            {
                "verse": "Praedicunt lusus somniaque esse solet."
            },
            {
                "verse": "O quantum dispar Ptholomaeo quamque Seleuco"
            },
            {
                "verse": "Quisquis es, aut Hebano, vir furibunde, venis!"
            },
            {
                "verse": "Nuper Callisto primo quoque mense supremus"
            },
            {
                "verse": "Instabat leti dita per astri dies;"
            },
            {
                "verse": "Inde, ubi viventem totus conspexerat annus,"
            },
            {
                "verse": "Fatalis certa morte secundus erat;"
            },
            {
                "verse": "Hunc quoque duro rebus gestis feliciter ornat,"
            },
            {
                "verse": "Incolumem nullo tertius axe dabat;"
            },
            {
                "verse": "Integer hunc multa vidit quoque laude beatum"
            },
            {
                "verse": "Tertius: at quarto, te reticente, perit."
            },
            {
                "verse": "Impia sic vocis praesumit lingua nefandae"
            },
            {
                "verse": "Aurea pontificis rumpere fila pii?"
            },
            {
                "verse": "Exactus fuerat, praesens est annus, eritque"
            },
            {
                "verse": "Pone sequens etiam criminis ipse reus?"
            },
            {
                "verse": "O Conte et Plasi, centum si pergitis annos,"
            },
            {
                "verse": "Scilicet e centum vox erit una rata!"
            },
            {
                "verse": "Hactenus a nobis nimium temerarius error"
            },
            {
                "verse": "Excussus flagris Phasidos arva petat,"
            },
            {
                "verse": "Aestiva glacies ubi nulla fronde levantur"
            },
            {
                "verse": "Estque sine arboribus et sine fruge solum."
            },
            {
                "verse": "Nos dictam Musis ramis frondentibus aulam"
            },
            {
                "verse": "Ornemus vatis pontificisque pii,"
            },
            {
                "verse": "In quo praesidium Musis est tempore nostro,"
            },
            {
                "verse": "Quo sine iam nullus carminis usus erit."
            },
            {
                "verse": "Hoc videat miles confisus praeside noster"
            },
            {
                "verse": "Itala regna metu, graeca carere iugo:"
            },
            {
                "verse": "Qui totum propriis implet virtutibus orbem"
            },
            {
                "verse": "Cui iam pro meritis coelica regna patent."
            }
        ]
    ]
}