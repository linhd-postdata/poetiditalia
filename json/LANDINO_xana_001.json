{
    "author": "Cristoforo Landino",
    "title": "Xandrae libri primi forma antiquior",
    "url": "http://www.poetiditalia.it/texts/LANDINO|xana|001",
    "text": [
        [
            {
                "verse": "Ne titulum nostri, dulcis Baptista, libelli"
            },
            {
                "verse": "Ignores, legito: disticha prima ferent."
            }
        ],
        [
            {
                "verse": "Xandra dedit quondam nobis in carmine vires;"
            },
            {
                "verse": "Nunc titulum libro candida Xandra dabit."
            }
        ],
        [
            {
                "verse": "Quem tu, Xandra, cupis, multas amat ille puellas,"
            },
            {
                "verse": "In quibus, ah demens, ultima semper eris!"
            }
        ],
        [
            {
                "verse": "Legimus in Xandram nuper tua carmina nostram,"
            },
            {
                "verse": "Carmina quae Xandrae sint magis apta tuae."
            },
            {
                "verse": "Non etenim cunni - sapit etsi balsama cunnus -"
            },
            {
                "verse": "Spurcide quod dicis, me trahit ipsus odor;"
            },
            {
                "verse": "Sed faciles oculi vultuque innata venustas,"
            },
            {
                "verse": "Ingenui mores ingenuusque pudor,"
            },
            {
                "verse": "Atque color verus nullique obnoxius arti."
            },
            {
                "verse": "Sponte sua nimium pulchra puella mea est,"
            },
            {
                "verse": "Nec me felicem neque haec fecere beatum."
            },
            {
                "verse": "O liceat tali semper amore frui!"
            },
            {
                "verse": "Ergo si sapies, posthac dixisse cavebis,"
            },
            {
                "verse": "Cephi, quae dominae sint minus apta meae."
            },
            {
                "verse": "Aut narrabo, tuae Xandrae quam marcida vulva,"
            },
            {
                "verse": "Marcenti vulvae quam variusque color,"
            },
            {
                "verse": "Et quam difficiles mores, et onusta quot annis"
            },
            {
                "verse": "Sit vetula, ut multos luserit arte viros."
            }
        ],
        [
            {
                "verse": "O mihi praecipuos inter numerande sodales,"
            },
            {
                "verse": "Landinique decus delitiaeque tui!"
            },
            {
                "verse": "En ad te mitto nostras, Bernarde, Camenas,"
            },
            {
                "verse": "Quis mandata dedi grata futura tibi."
            },
            {
                "verse": "At si non statim veniant paulumque morentur,"
            },
            {
                "verse": "Imbribus attribues difficilique viae;"
            },
            {
                "verse": "Neve tamen nostras ex hoc culpare puellas,"
            },
            {
                "verse": "Neve velis Musis iurgia ferre meis."
            },
            {
                "verse": "Nam pedibus teneris durum est transcendere montes,"
            },
            {
                "verse": "Qui valeant rigidos laedere saepe viros."
            },
            {
                "verse": "Nec tibi tam multam referent, Bernarde, salutem"
            },
            {
                "verse": "Nomine cum dicent: Vive poeta! meo."
            },
            {
                "verse": "Exhinc scire volent, valeat nunc candida Xandra,"
            },
            {
                "verse": "Extiterit semper num memor illa mei,"
            },
            {
                "verse": "Et numquid nostras acceperit ipsa tabellas,"
            },
            {
                "verse": "Stet rescribendi reddere velle vices."
            },
            {
                "verse": "Formosae posthaec cupient dinoscere mores"
            },
            {
                "verse": "Franciscae et faciem saepe videre deae;"
            },
            {
                "verse": "Et mirabuntur crines et eburnea colla"
            },
            {
                "verse": "Artificesque manus et sine fraude decus."
            },
            {
                "verse": "Has tu deduces iter et monstrabis aperte,"
            },
            {
                "verse": "Ut possint dominas visere saepe meas."
            },
            {
                "verse": "Inde domum revoca, tantisque Penatibus infer,"
            },
            {
                "verse": "Ne noceat Musis turba molesta piis."
            },
            {
                "verse": "Post ubi tempus erit, subito dimittere cura,"
            },
            {
                "verse": "Et mandata dabis, si qua ferenda voles;"
            },
            {
                "verse": "Arretina mihi namque inter moenia prisca"
            },
            {
                "verse": "Nil habeo nymphis dulcius ipse meis."
            }
        ],
        [
            {
                "verse": "Florentina cito pete moenia, parve libelle,"
            },
            {
                "verse": "Antonique mei quaere subinde domum,"
            },
            {
                "verse": "Nomine cui multam nostro dabis ipse salutem,"
            },
            {
                "verse": "Utque valet post haec nostra puella, roga."
            },
            {
                "verse": "Dic me mirari quod tam iocundus amicus"
            },
            {
                "verse": "Nil mihi rescribit, cura nec ulla mei est."
            }
        ],
        [
            {
                "verse": "Ante fores pateris nostras astare tabellas"
            },
            {
                "verse": "Nec tua licterulis limina, Xandra, patent."
            },
            {
                "verse": "Obsecro qui facias: non hic fera cena Thyestae"
            },
            {
                "verse": "Narratur, non hic carmina Colchis agit;"
            },
            {
                "verse": "Nec tibi mordaci referuntur iurgia lingua,"
            },
            {
                "verse": "Fallere nec temptat lictera nostra dolis."
            },
            {
                "verse": "Sed domini gestit modicas narrare querelas"
            },
            {
                "verse": "Et veniam culpae poscere, Xandra, meae."
            },
            {
                "verse": "Durior ergo petra nisi sis, durissima, dura,"
            },
            {
                "verse": "Licterulas cupies, candida Xandra, meas."
            }
        ],
        [
            {
                "verse": "Arretina suis mihi dum blanditur ocellis"
            },
            {
                "verse": "Cepit, nec mirum: pulchra puella fuit."
            },
            {
                "verse": "Candida nam roseo suffuderat ora colore"
            },
            {
                "verse": "Atque auro similis ipse capillus erat,"
            },
            {
                "verse": "Et faciles oculi, vultus moresque venusti"
            },
            {
                "verse": "Nec vidi alterius mollius ire pedes."
            },
            {
                "verse": "Sed postquam nomen demens inquirere cepi,"
            },
            {
                "verse": "Illico displicuit: Gnognia nomen erat!"
            }
        ],
        [
            {
                "verse": "Gnognia non fuerat, fuit immo Antonia nomen"
            },
            {
                "verse": "Isti, quae nuper ceperat esse mea."
            },
            {
                "verse": "Ergo infelicem vitam, Di, reddite matri,"
            },
            {
                "verse": "Quae natae nomen vertit iniqua male!"
            }
        ],
        [
            {
                "verse": "Sum Landinus ego, non sum Baptista, puellis"
            },
            {
                "verse": "Qui dare formosis nomina pulchra queam."
            }
        ],
        [
            {
                "verse": "Nunc iuvat usque tuos fastus tolerasse superbos,"
            },
            {
                "verse": "Cum meus accipiat praemia digna labor."
            },
            {
                "verse": "Nostrae felices sunt terque quaterque tabellae,"
            },
            {
                "verse": "Quae dominae tepidos iam tetigere sinus."
            },
            {
                "verse": "Forsitan atque illis mille oscula, Xandra, dedisti,"
            },
            {
                "verse": "Oscula vel Phoebo vel Iove digna deo,"
            },
            {
                "verse": "Inque tuo niveo fovisti pectore, Xandra:"
            },
            {
                "verse": "Felix pro domino lictera nostra suo est."
            }
        ],
        [
            {
                "verse": "Iam quater in girum fulgentia cornua torquens"
            },
            {
                "verse": "Orbem complevit candida luna suum,"
            },
            {
                "verse": "Ex quo non licuit tua lumina cernere, Xandra,"
            },
            {
                "verse": "Lumina purpureo splendidiora die."
            },
            {
                "verse": "Sed peream lustris ni longior usque duobus"
            },
            {
                "verse": "Quaelibet ex istis nox fuit una mihi."
            }
        ],
        [
            {
                "verse": "Ardua virtutis res est superare cacumen,"
            },
            {
                "verse": "Cui tenuis fuerit census, amice, domi-."
            },
            {
                "verse": "En mala paupertas sacras me linquere Musas"
            },
            {
                "verse": "Cogit et invitum discere iura fori."
            },
            {
                "verse": "Me miserum! Nostras hem sic, Bernarde, Camenas"
            },
            {
                "verse": "Mittere compellar delitiasque meas!"
            },
            {
                "verse": "Sunt coeli testes tamen et bona lumina coeli"
            },
            {
                "verse": "Tangere me nullum crimen avaritiae,"
            },
            {
                "verse": "Sed iubet hoc pietas inopum miseranda parentum"
            },
            {
                "verse": "Et iubet hoc etiam nubilis ipsa soror."
            }
        ],
        [
            {
                "verse": "Transibam, memini, tua prope limina, Bice,"
            },
            {
                "verse": "Nescio quid meditans, immemor atque tui;"
            },
            {
                "verse": "At tu subridens, vicinam forte locuta,"
            },
            {
                "verse": "Speras me vocis flectere posse sono."
            },
            {
                "verse": "Nil, mihi crede, facis: quod si me flectere quaeris,"
            },
            {
                "verse": "Cum dixti: Venias! ne mihi claude fores."
            }
        ],
        [
            {
                "verse": "Iam pudeat nitidae mater deforme puellae"
            },
            {
                "verse": "Nomen, iniqua parens, imposuisse meae,"
            },
            {
                "verse": "Et te si qua suae tangit reverentia formae,"
            },
            {
                "verse": "Nomine pro turpi da: Philomena! sibi."
            }
        ],
        [
            {
                "verse": "Cum tibi sint crines, mea lux, vel Apolline digni"
            },
            {
                "verse": "Et nitidos oculos cesserit alma Venus,"
            },
            {
                "verse": "Cumque genae flavam possint superare Dianam"
            },
            {
                "verse": "Florentes et cum dentibus assit ebur,"
            },
            {
                "verse": "Cum facies roseo tibi sit perfusa colore,"
            },
            {
                "verse": "Cygnea cum cervix, lactea cumque manus,"
            },
            {
                "verse": "Denique cum nulli cedas Tubia puellae,"
            },
            {
                "verse": "Formosum nomen do, Philomena, tibi."
            }
        ],
        [
            {
                "verse": "Qui referam, quanta dulcedine nostra libellus"
            },
            {
                "verse": "Pectora complerit, dulcis amice, tuus?"
            },
            {
                "verse": "Phoebus enim et Phoebi, Parnasia turba, sorores"
            },
            {
                "verse": "Carmina dictarunt, docte poeta, tibi."
            },
            {
                "verse": "Tu modo fata velint longinquam ducere vitam"
            },
            {
                "verse": "Callimaco aequabis nomen ubique tuum."
            },
            {
                "verse": "Lesbia nec tantum debebit amica Catullo,"
            },
            {
                "verse": "Nec Nemesi tantum, docte Tibulle, dabis"
            },
            {
                "verse": "Cynthia nec fiet tam carmine nota Properti,"
            },
            {
                "verse": "Castilionensis quam Theoplasma sui."
            },
            {
                "verse": "Et nos o utinam cernat Florentia vatem!"
            },
            {
                "verse": "Sic possem laudes dicere, Xandra, tuas."
            }
        ],
        [
            {
                "verse": "Baptista, Albertos inter celeberrime cunctos,"
            },
            {
                "verse": "Et patriae nomen delitiaeque tuae,"
            },
            {
                "verse": "Tu seu bella cupis tumido depingere versu,"
            },
            {
                "verse": "Digna Maronea carmina voce sonas,"
            },
            {
                "verse": "Grandia seu mavis pedibus dictare solutis,"
            },
            {
                "verse": "Aequas divinum tunc Ciceronis opus;"
            },
            {
                "verse": "Seu iuvat historias et facta reponere prisca"
            },
            {
                "verse": "Alter eris Crispus, Livius alter eris."
            },
            {
                "verse": "Tu faciles elegos cithara cantare latina,"
            },
            {
                "verse": "Atque potes Tusca ludere docte lyra."
            },
            {
                "verse": "Denique quicquid habet nostri nova temporis aetas,"
            },
            {
                "verse": "Quis neget hoc nobis omne Leonis erit?"
            }
        ],
        [
            {
                "verse": "Qui dicam fieri? Quid nostras, Xandra, tabellas"
            },
            {
                "verse": "Cum capias, nolis mittere, Xandra, tuas?"
            }
        ],
        [
            {
                "verse": "Qua ceno, semper residet rex Aeolus aula;"
            },
            {
                "verse": "Sed non est Veneris coniugis illa capax."
            }
        ],
        [
            {
                "verse": "Me petis ut nostram tibi dem, Francisce, puellam."
            },
            {
                "verse": "Efficiam, nobis si dabis ipse tuam."
            }
        ],
        [
            {
                "verse": "Dum nimios tremulo saltus pede, Gigia, tollis"
            },
            {
                "verse": "Detexit casus candida crura tibi."
            }
        ],
        [
            {
                "verse": "Nil respondebas quondam mihi multa roganti,"
            },
            {
                "verse": "Nil respondebas, dura puella nimis."
            },
            {
                "verse": "Sed postquam nivibus tecum, Lucretia, cepi"
            },
            {
                "verse": "Ludere, tum primos ora dedere sonos;"
            },
            {
                "verse": "Tum primum nobis posita feritate locuta es,"
            },
            {
                "verse": "Tum primum nobis vox tua blanda fuit."
            },
            {
                "verse": "Quidnam aliud credam nisi quod, Lucretia, victa est"
            },
            {
                "verse": "Nunc tua frigiditas frigiditate nivis?"
            },
            {
                "verse": "Ergo utinam nivibus rigeant tua tempora semper,"
            },
            {
                "verse": "Quando aliter nobis reddere verba negas."
            }
        ],
        [
            {
                "verse": "Das vitio nobis teneras ardere puellas."
            },
            {
                "verse": "At tu pedicas: rectius ergo sapis."
            }
        ],
        [
            {
                "verse": "Qui primus famae pernices addidit alas,"
            },
            {
                "verse": "Ah, nimis egregio polluit ingenio!"
            },
            {
                "verse": "Sensit enim primus nil hac velocius esse"
            },
            {
                "verse": "Nec quicquam tanta mobilitate geri."
            },
            {
                "verse": "Quisnam Arretinae dulcissima furta puellae"
            },
            {
                "verse": "Rettulit, heu, Xandrae nuntia dira meae?"
            },
            {
                "verse": "Non possum assiduas voces tolerare, Iohannes,"
            },
            {
                "verse": "Nec possum dominae iurgia ferre meae."
            },
            {
                "verse": "Nam clamat: \"Nostros sic, perfide, ludis amores,"
            },
            {
                "verse": "Siccine servatur, perfide, pacta fides?"
            },
            {
                "verse": "Quo valuit pellex mihi te mutare veneno,"
            },
            {
                "verse": "Qua potuit sensus arte fugare tuos?"
            },
            {
                "verse": "Hic ego dum pro te cunctis celeberrima templis"
            },
            {
                "verse": "Vota fero, nostras altera carpit opes."
            },
            {
                "verse": "Namque Reparatae nunc candida limina divae,"
            },
            {
                "verse": "Nunc peto Baptistae splendida templa dei."
            },
            {
                "verse": "Quaeque auro fulgent aras et imagine cerae,"
            },
            {
                "verse": "Accessi curis sollicitata tuis."
            },
            {
                "verse": "Nec Marci piguit miseram delubra beati"
            },
            {
                "verse": "Et petere et donis multa rogare datis."
            },
            {
                "verse": "Denique iam cunctis in templis omnibus aris"
            },
            {
                "verse": "Effudi iustas et pia vota preces."
            },
            {
                "verse": "Interea niveo pellex te amplexa lacerto"
            },
            {
                "verse": "Detinet et nostris utitur usque bonis."
            },
            {
                "verse": "Nimirum sapio, magna et prudentia nostra est,"
            },
            {
                "verse": "Quam bene flexerunt ah mea vota deos!"
            },
            {
                "verse": "Scilicet ut nostris frueretur adultera sacris,"
            },
            {
                "verse": "Omnibus in templis anxia dona tuli."
            },
            {
                "verse": "Cecropidem iuvenem servavit Gnosia virgo,"
            },
            {
                "verse": "Passibus et dubiis fila sequenda dedit:"
            },
            {
                "verse": "Et quem iam monstro subduxerat ita biformi,"
            },
            {
                "verse": "Germanae vidit se refovere sinu."
            },
            {
                "verse": "Atque auri custos serpens et dentibus atris"
            },
            {
                "verse": "Iasona fregisset terrigenaeque viri,"
            },
            {
                "verse": "Ni maga Thessalico consurgat Pontia suco,"
            },
            {
                "verse": "Artibus et doceat vincere posse suis."
            },
            {
                "verse": "Quid tamen, ah, pretium tanto pro munere, Colchis,"
            },
            {
                "verse": "Quod meritum rebus, praemia quanta capis?"
            },
            {
                "verse": "Ah demens, demens, auro quid nobile vellus"
            },
            {
                "verse": "Surripis antiquo munera cara patri?"
            },
            {
                "verse": "Matrem crudelis patriam dulcemque sororem"
            },
            {
                "verse": "Deseris unius ducta furore viri."
            },
            {
                "verse": "Sed nescis quantos mox sis subitura dolores,"
            },
            {
                "verse": "Quamque brevem teneat vir tuus iste fidem."
            },
            {
                "verse": "En meritum, victi tauri victique draconis,"
            },
            {
                "verse": "En veteris furti gratia quanta manet!"
            },
            {
                "verse": "Nempe Creontea ducta te pellice pellit:"
            },
            {
                "verse": "Quid iuvat, heu, natos nunc peperisse duos?"
            },
            {
                "verse": "Parcite, formosae, nimium vos credere verbis:"
            },
            {
                "verse": "Nam solet haec levitas omnibus esse viris.\""
            },
            {
                "verse": "Has ego non possum tantas perferre querelas,"
            },
            {
                "verse": "Namque nimis doleo cum mea Xandra dolet."
            }
        ],
        [
            {
                "verse": "Humanae sortis vitio sic cuncta feruntur,"
            },
            {
                "verse": "Ut post candidulam stet nigra saepe dies."
            },
            {
                "verse": "Nil here me fuerat, Bernarde, beatius usquam,"
            },
            {
                "verse": "Nil hodie infelix me magis esse puto."
            },
            {
                "verse": "Quaeris tam subiti causas fortasse doloris?"
            },
            {
                "verse": "Quae promisit heri, tunc mihi Xandra negat."
            }
        ],
        [
            {
                "verse": "Lisa pudicitiam formae quae iunxerat olim,"
            },
            {
                "verse": "Hoc sua nunc tumulo frigida membra tegit."
            },
            {
                "verse": "Et Venus hanc pulchram ploret castamque Minerva;"
            },
            {
                "verse": "Namque ambas coluit sancta puella deas."
            },
            {
                "verse": "Heu, Tedalda domus, quanta privaris alumna,"
            },
            {
                "verse": "Coniuge vel quali, moeste marite, cares"
            },
            {
                "verse": "Quatuor addiderat ter quinis Messibus annos,"
            },
            {
                "verse": "Quinta nec, ah, licuit cernere lustra sibi."
            }
        ],
        [
            {
                "verse": "Magnanime Alberta clara de stirpe create,"
            },
            {
                "verse": "Per quem pauperiem quondam vitare molestam"
            },
            {
                "verse": "Curarumque acres licuit depellere morsus,"
            },
            {
                "verse": "Quando ego condignas potero tibi reddere laudes"
            },
            {
                "verse": "Pro meritis tantis? Quae praemia iusta rependam?"
            },
            {
                "verse": "Namque domo primus, cum nos nec debilis aetas"
            },
            {
                "verse": "Nec tenues nostri possent nutrire parentes,"
            },
            {
                "verse": "Accipis et multo laetus me munere donas."
            },
            {
                "verse": "Tu primus nostrum generoso pectus honesto"
            },
            {
                "verse": "Imbuis et teneros sensus primamque iuventam"
            },
            {
                "verse": "Moribus ingenuis fingis, Francisce, tuoque"
            },
            {
                "verse": "Exemplo nostram tentas componere vitam."
            },
            {
                "verse": "Quaeque sequenda forent, quae sint vitanda vicissim"
            },
            {
                "verse": "Ostendis, nigros doctus defingere mores."
            },
            {
                "verse": "Nec Maecenati tantum debere fatetur"
            },
            {
                "verse": "Flaccus et egregii facundia tota Maronis,"
            },
            {
                "verse": "Quantum ego Francisco. Sed me contingere laurum"
            },
            {
                "verse": "Pulcher Apollo vetat, Parnasia turba sororum"
            },
            {
                "verse": "Ora Meduseo prohibet me tangere fonte,"
            },
            {
                "verse": "Unde fit ut dignas nequeam tibi reddere laudes."
            },
            {
                "verse": "At mihi si faciles Musas mea fata dedissent"
            },
            {
                "verse": "Pigra nec a gelido torperent sanguine corda,"
            },
            {
                "verse": "Non ego magnanimi cantarem Caesaris arma,"
            },
            {
                "verse": "Proelia nec Magni laudatave facta Catonis,"
            },
            {
                "verse": "Nec canerem praedas referentem ex hoste Camillum,"
            },
            {
                "verse": "Nec victum Hasdrubalem properataque castra Neronis."
            },
            {
                "verse": "Est quod pace queam de te memorare, tibique"
            },
            {
                "verse": "Quam sit firma fides, quam sit pia vita referrem,"
            },
            {
                "verse": "Et quibus egregiam mentem virtutibus ornes,"
            },
            {
                "verse": "Utque bonis faveas, ut sis adversus iniquis."
            },
            {
                "verse": "Nec te sollicitat magnorum tristis honorum"
            },
            {
                "verse": "Ambitio, nummi non inflammaris amore,"
            },
            {
                "verse": "Sed miseros opibusque tuis et mente benigna"
            },
            {
                "verse": "Protegis, et patriae caris et natus amicis."
            },
            {
                "verse": "Det modo Parca tuae longissima fila senectae,"
            },
            {
                "verse": "Et vivas casta semper cum coniuge felix,"
            },
            {
                "verse": "Illaque natorum faciat te prole beatum."
            }
        ]
    ]
}