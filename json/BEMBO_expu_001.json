{
    "author": "Pietro Bembo",
    "title": "carmina expuncta",
    "url": "http://www.poetiditalia.it/texts/BEMBO|expu|001",
    "text": [
        [
            {
                "verse": "Cum fugeret summas Faunum Galatea per undas,"
            },
            {
                "verse": "Et se iam medio tingueret ille mari:"
            },
            {
                "verse": "\"Quo fugis, o Galatea? mane, mane o Galatea:"
            },
            {
                "verse": "Non ego sum, dixit, non ego, Nympha, Cyclops\"."
            },
            {
                "verse": "Ignea tum roseo convertens lumina vultu:"
            },
            {
                "verse": "\"Dii facerent esses nunc, ait illa, Cyclops:"
            },
            {
                "verse": "Dummodo nulla truces Cyclopas terra habuisset,"
            },
            {
                "verse": "Heu non dum flumen cum meus Acis erat\"."
            }
        ],
        [
            {
                "verse": "Quales Asia nos apella vidit,"
            },
            {
                "verse": "Europae dabat artifex videndos;"
            },
            {
                "verse": "Quales viximus in priore saeclo,"
            },
            {
                "verse": "Caelum Pyrgotelis dedit magistri"
            },
            {
                "verse": "Longum posterioribus videri."
            },
            {
                "verse": "A quo Pyrgoteles vitam tulit; hunc etiam ipse"
            },
            {
                "verse": "Vivum, quo potuit, fecerat esse, modo."
            }
        ],
        [
            {
                "verse": "Exuperent cum iam vestri mea poma libelli,"
            },
            {
                "verse": "Quae polycarpos eram, nunc polycarmen ero."
            }
        ],
        [
            {
                "verse": "Carmina qui tulerit, pomis donatus abito,"
            },
            {
                "verse": "Tot pomis, quot erunt sua carmina; carmina si me"
            },
            {
                "verse": "Vestra manent, pueri, poma haec vos nostra manebunt."
            },
            {
                "verse": "Poma haec dulcia nostra magis, vel carmina vestra?"
            },
            {
                "verse": "Carmina dulcia vestra, et poma haec dulcia nostra."
            },
            {
                "verse": "Poma haec nostra legenda, an carmina vestra legenda?"
            },
            {
                "verse": "Carmina vestra legenda; legenda et poma poetae."
            }
        ],
        [
            {
                "verse": "Eridanus tumidis ripam quondam transilit undis,"
            },
            {
                "verse": "Nil mirum: facit hoc, Borgia, te ut videat."
            }
        ],
        [
            {
                "verse": "Me fera per medium servavit Ariona pontum:"
            },
            {
                "verse": "Vos, Siculi, in vestra dilaniastis aqua."
            }
        ],
        [
            {
                "verse": "Quale suo nunquam satiatus vellus in auro"
            },
            {
                "verse": "Attalus Idaeas pingere iussit acus;"
            },
            {
                "verse": "Quale nec Idmonii fecerunt stamina fusi,"
            },
            {
                "verse": "Texere sed sola est Palladis ausa manus;"
            },
            {
                "verse": "Talia vir tibi dona tuus dat habere, Lycori,"
            },
            {
                "verse": "Hermus acidalia dona petenda Dea."
            },
            {
                "verse": "Et super his geminas forma praestante puellas"
            },
            {
                "verse": "Servitium dignas non nisi ferre tuum."
            },
            {
                "verse": "Altera Pelleo tibi venit ab usque Canopo,"
            },
            {
                "verse": "Divite qua Nilus flumine culta secat;"
            },
            {
                "verse": "Altera ab Eurotae campis, quam raptor Abydum"
            },
            {
                "verse": "Turca levis verso ferre volebat equo;"
            },
            {
                "verse": "Navita sed propere nostram vecturus ad urbem"
            },
            {
                "verse": "Artibus et multa merce redemit Arabs."
            },
            {
                "verse": "Nec satis hoc: partes se se demittit in omnes,"
            },
            {
                "verse": "Officiumque pii coniugis Hermus agit."
            },
            {
                "verse": "Nam modo qua possis digitos incendere gemma"
            },
            {
                "verse": "Pulchrius, aut flavas irradiare comas;"
            },
            {
                "verse": "Nunc tua quo melius circundes colla monili"
            },
            {
                "verse": "Quaerit, et in cultu plurimus ille tuo est:"
            },
            {
                "verse": "Seu tu candiduli specie tangaris elenchi,"
            },
            {
                "verse": "Seu magis ire bono comptam adamante placet."
            },
            {
                "verse": "Foelix, cui talem contingit habere maritum,"
            },
            {
                "verse": "Tamque suo cara est, si qua puella viro."
            },
            {
                "verse": "Si tua coniugii tibi sors optanda fuisset,"
            },
            {
                "verse": "Quem potius cuperes, non habuisse potes."
            },
            {
                "verse": "Ille bonam faciem cultu torpere maligno"
            },
            {
                "verse": "Non sinet, et taciti damna subire situs:"
            },
            {
                "verse": "Sed tibi quae placido tribuerunt Numina vultu,"
            },
            {
                "verse": "Defendet placida perpolietque manu."
            },
            {
                "verse": "Quam bene, quod facies haec tam bona contigit illi;"
            },
            {
                "verse": "Cultori facies haec data nempe suo est."
            },
            {
                "verse": "Vivere quo posses multos formosa per annos,"
            },
            {
                "verse": "Sic tibi crediderim consuluisse Deos."
            },
            {
                "verse": "Si minus hic mitis, vel tu formosa fuisses,"
            },
            {
                "verse": "Alterius poteras forsitan esse viri."
            },
            {
                "verse": "Talis at huic uni fueras nuptura marito,"
            },
            {
                "verse": "Iampridem et formae debitus ille tuae est."
            },
            {
                "verse": "Utque tuae pietas illius debita formae,"
            },
            {
                "verse": "Sic illi fuerat debita forma tua."
            },
            {
                "verse": "Novi ego: vos Charites primis iunxere sub annis,"
            },
            {
                "verse": "Et manibus tedas conseruere suis:"
            },
            {
                "verse": "Quasque ita venturo possem proferre sub aevo,"
            },
            {
                "verse": "Has ibi tum voces e tribus una dedit:"
            },
            {
                "verse": "\"Conveniunt placidi pulchro cum pectore mores,"
            },
            {
                "verse": "Et formosa pio danda puella viro est\"."
            },
            {
                "verse": "Sed cave ne nimio subeant mala gaudia fastu,"
            },
            {
                "verse": "Quamque dedet, placeat plus tua forma tibi."
            },
            {
                "verse": "Et dolet, et dicam: vellem quoque falsa monere:"
            },
            {
                "verse": "Exiguum formae gaudia tempus habent."
            },
            {
                "verse": "Est aliud maius multoque potentius istis,"
            },
            {
                "verse": "Sub nulla positum conditione bonum,"
            },
            {
                "verse": "Quod neque fallenti carpit pede curva senectus,"
            },
            {
                "verse": "Ipsa nec invisi flamma maligna rogi;"
            },
            {
                "verse": "Cui neque Erithreos possis conferre lapillos,"
            },
            {
                "verse": "Nec bis Getula vellera tincta manu:"
            },
            {
                "verse": "Quod neque dat facies vobis, neque cura, puellae,"
            },
            {
                "verse": "Sed casti mores ingenuusque pudor."
            },
            {
                "verse": "Illud habet quaecunque proba est, quaecunque pudica,"
            },
            {
                "verse": "Quaeque virum, debet qualiter uxor, amat."
            },
            {
                "verse": "Haec tibi forma prior potioraque gaudia sunto:"
            },
            {
                "verse": "Hic tibi sit cultus, hic tua cura decor."
            },
            {
                "verse": "Nam quo compta magis, vel quo speciosior ulla est,"
            },
            {
                "verse": "Hoc citius petimus, num sit et illa proba."
            },
            {
                "verse": "Nec cultus, nec forma placet sine pondere morum:"
            },
            {
                "verse": "Plus etiam morum pondera laudis habent."
            },
            {
                "verse": "Aspice quam vivat totum cantata per orbem"
            },
            {
                "verse": "Exemplum casti Penelopea tori."
            },
            {
                "verse": "Pergama corruerant decimo servata sub anno,"
            },
            {
                "verse": "Et Danaum Phrygias hauserat ignis opes."
            },
            {
                "verse": "Iamque lares patrios Pelopeia turba tenebat,"
            },
            {
                "verse": "In media multo flore iacente via."
            },
            {
                "verse": "Oscula quisque suae dederat repetita puellae"
            },
            {
                "verse": "Atque expectato solverat ora sono;"
            },
            {
                "verse": "Narraratque suos illa pendente labores,"
            },
            {
                "verse": "Pinxerat et minimo castra ratesque mero;"
            },
            {
                "verse": "Spectaratque viri positas ex ordine praedas"
            },
            {
                "verse": "Uxor et audaci parta trophaea manu."
            },
            {
                "verse": "Forsitan et lateri pugnacem aptaverat ensem"
            },
            {
                "verse": "Et galeae longas presserat orbe comas."
            },
            {
                "verse": "Sola viri reditum votis operata pudicis"
            },
            {
                "verse": "Penelope surdos flebat habere Deos:"
            },
            {
                "verse": "Cumque darent aliae pexis in crinibus aurum"
            },
            {
                "verse": "Et tegeret Graias splendida palla nurus,"
            },
            {
                "verse": "Ipsa suos non compta sinus, non compta capillos"
            },
            {
                "verse": "Stabat, et in vultu signa dolentis erant."
            },
            {
                "verse": "Dixerat Icarius: \"quid te, mea nata, fatigas?"
            },
            {
                "verse": "Quid quereris lentum non rediisse virum?"
            },
            {
                "verse": "Dum bene tu longas consumis frigida noctes,"
            },
            {
                "verse": "Et potes in vacuo stulta cubare toro,"
            },
            {
                "verse": "Quis scit an externam prudens amet ille puellam"
            },
            {
                "verse": "Interea, et siccos non sinat ire dies,"
            },
            {
                "verse": "Castaque Penelope mentem non tangat Ulissis,"
            },
            {
                "verse": "Decideritque viri nomen ab ore tuum?"
            },
            {
                "verse": "Certe ego dudum illam timui, quam fortibus herbis"
            },
            {
                "verse": "Fama est Argolicos detinuisse viros:"
            },
            {
                "verse": "Et modo quaerenti quaedam mihi dicta Calypso est"
            },
            {
                "verse": "Naufragium passo concubuisse duci."
            },
            {
                "verse": "Ominer incassum: sed me tamen omnia tangunt,"
            },
            {
                "verse": "Veraque nescio quo sunt mala cuncta modo."
            },
            {
                "verse": "Dum tamen hoc tantum nostras pervenit ad aures,"
            },
            {
                "verse": "Causa tui luctus quaelibet esse potest."
            },
            {
                "verse": "Quamlibet ille potest de se fecisse parentem,"
            },
            {
                "verse": "Quosque pater dicat, quamque maritus habet."
            },
            {
                "verse": "Possidet et carae dotalia coniugis arva,"
            },
            {
                "verse": "Inque peregrino moenia magna solo,"
            },
            {
                "verse": "Oblitus miserique patris natique tuique."
            },
            {
                "verse": "I nunc et costans dicier uxor ama!"
            },
            {
                "verse": "Nempe mihi tanti non est faciendus Ulisses,"
            },
            {
                "verse": "In viduo maneas semper ut ipsa toro."
            },
            {
                "verse": "Nec tam dura mihi fuerat sperata senectus,"
            },
            {
                "verse": "Esset ut a lachrymis illa gravanda tuis."
            },
            {
                "verse": "Eia age, rumpe moras vacuumque relinque cubile:"
            },
            {
                "verse": "Quod tibi vir nunc est, te licet esse viro."
            },
            {
                "verse": "Elige de multis, cui sis iungenda marito:"
            },
            {
                "verse": "En ultro veniunt ad tua vota proci."
            },
            {
                "verse": "Nec praescire labor tibi, quem nolimve velimve est,"
            },
            {
                "verse": "Dum tibi quis placeat, iam mihi quisque placet."
            },
            {
                "verse": "Tantum ne dubita: quid enim dubitabile verum est?"
            },
            {
                "verse": "Hora tibi melior non reditura fugit."
            },
            {
                "verse": "Heu nimium propere subit erumnosa senectus:"
            },
            {
                "verse": "Cur fraudas annos, filia dura, tuos?\""
            },
            {
                "verse": "Dixit et amplexus carae dedit oscula natae,"
            },
            {
                "verse": "Et patriae lachrymas non tenuere genae."
            },
            {
                "verse": "Illa sub haec oculos aegre demissa tenebat,"
            },
            {
                "verse": "Candida purpureus tinxerat ora pudor."
            },
            {
                "verse": "Quid faciat? cedat ne patri laesura maritum,"
            },
            {
                "verse": "An neget et duro vulneret ore patrem?"
            },
            {
                "verse": "Hinc pietas aetasque sui lachrymaeque parentis,"
            },
            {
                "verse": "Inde maritalis obstat et urget amor."
            },
            {
                "verse": "Plus tamen urget amor superatque in coniuge coniux;"
            },
            {
                "verse": "Sed timet affectum sollicitare senem."
            },
            {
                "verse": "Dumque timet, radii manibus cecidere pudicis,"
            },
            {
                "verse": "Atque oblita suum dextra reliquit opus."
            },
            {
                "verse": "Stamina tum relegens revolutaque pensa reponens,"
            },
            {
                "verse": "Per causam tacito tempora fronte terit."
            },
            {
                "verse": "Ah etiam rupit lenti bona litia fili,"
            },
            {
                "verse": "Ut traherent certas illa plicanda moras:"
            },
            {
                "verse": "Ruptaque cum posset firmo connectere lino,"
            },
            {
                "verse": "Infirmo vanum callida fecit opus."
            },
            {
                "verse": "Quid te parva iuvat mora temporis, Icarione?"
            },
            {
                "verse": "Ad tibi fallendos nil facit illa dies."
            },
            {
                "verse": "Tela erat ante oculos, tibi quam texebat, Ulisses:"
            },
            {
                "verse": "Ad telam sensus contulit illa suos."
            },
            {
                "verse": "Protinus et tenui, \"faveas mihi\", murmure, dixit,"
            },
            {
                "verse": "\"Iniice tu longas officiosa moras\"."
            },
            {
                "verse": "Inde hilari moestum vultu solata parentem,"
            },
            {
                "verse": "Talia composito pectore verba refert:"
            },
            {
                "verse": "\"Tela haec caepta meo cum perficietur Ulissi,"
            },
            {
                "verse": "Ipsa libens veniam sub tua iussa, Pater\"."
            },
            {
                "verse": "Accipit Icarius promissaque tempora servat,"
            },
            {
                "verse": "Spargit et in tepidos thura merumque focos."
            },
            {
                "verse": "Dumque parat natae thalamos taedasque maritas,"
            },
            {
                "verse": "Producit pactam tela retexta moram."
            },
            {
                "verse": "Sic illa invitoque parente, ultroque petita"
            },
            {
                "verse": "Absenti potuit casta manere viro."
            },
            {
                "verse": "Et ne forte putes paucos mansisse per annos,"
            },
            {
                "verse": "Quatuor huic spatium lustra fuere morae."
            },
            {
                "verse": "Sed legitur nunc illa omnique legetur ab aevo:"
            },
            {
                "verse": "Haec merces tanto digna labore fuit."
            },
            {
                "verse": "Tu quoque perpetuo celebrabere, pulchra Lycori,"
            },
            {
                "verse": "Tu quoque venturo nomen ab orbe feres;"
            },
            {
                "verse": "Si modo Penelopen castasque imitata maritas,"
            },
            {
                "verse": "Materiem dederis laudibus ipsa tuis."
            },
            {
                "verse": "Hoc tamen ut facias, non expectandus Ulisses,"
            },
            {
                "verse": "Icariusve tibi decipiendus erit."
            },
            {
                "verse": "Prona via est, qua carpis iter: tibi cura marito"
            },
            {
                "verse": "Sit tantum ut placeas conveniasque tuo."
            },
            {
                "verse": "Ille quidem nostro iuvenis rarissimus aevo est:"
            },
            {
                "verse": "Convenies isti nec nisi rara viro."
            },
            {
                "verse": "Nec quia non praestes, te nos nunc ista monemus:"
            },
            {
                "verse": "Sed potes hortatu pronior esse meo."
            },
            {
                "verse": "Hoc tibi pro tanto debemus coniuge, qui nos,"
            },
            {
                "verse": "Thesea Pirithous sic ut amavit, amat,"
            },
            {
                "verse": "Cui tu sera tuos iungas foeliciter annos"
            },
            {
                "verse": "Comprecor, o digno iuncta puella viro."
            }
        ]
    ]
}