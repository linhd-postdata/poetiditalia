{
    "author": "Ugolino Verino",
    "title": "carmen de Christianae religionis felicitate",
    "url": "http://www.poetiditalia.it/texts/VERINO|reli|001",
    "text": [
        [
            {
                "verse": "Ugolini Verini carmen de Christianae Religionis ac Vitae Monasticae foelicitate.Ad Hieronymum Ferrariensem, theologum Ordinis fratrum Praedicatorum insignem"
            }
        ],
        [
            {
                "verse": "Ducere tranquillam qui vult sine crimine vitam"
            },
            {
                "verse": "Exortemque mali, coelumque in fine mereri,"
            },
            {
                "verse": "Mortales contemnat opes, totumque recessum"
            },
            {
                "verse": "Religionis amet, Christo duce et auspice Christo."
            },
            {
                "verse": "Inclyta victoris Crucifixi signa sequatur,"
            },
            {
                "verse": "Armatus clypeo Fidei, spe certus, et ardens"
            },
            {
                "verse": "Igne Dei; deserta petat, portumque salutis"
            },
            {
                "verse": "Obscurum quaerat sylvis frondentibus antrum,"
            },
            {
                "verse": "Aut munita petat sacris coenobia turmis;"
            },
            {
                "verse": "Colloquio ut Christi foelici mente fruatur."
            },
            {
                "verse": "Quis tam mentis inops ut terram praeferat astris?"
            },
            {
                "verse": "Praeponat vitae ut mortem, lucique tenebras?"
            },
            {
                "verse": "Contemptoque Deo (qua maior abusio nulla est),"
            },
            {
                "verse": "Aut hominem, aut fulvum longe plus diligat aurum?"
            },
            {
                "verse": "Omnia labuntur montani fluminis instar;"
            },
            {
                "verse": "Stat nihil in terris, fugit irreparabile tempus,"
            },
            {
                "verse": "Nec revolat delapsa dies. Cuncta orta senescunt,"
            },
            {
                "verse": "Aucta cadunt; fibrae caprificum marmora rumpunt,"
            },
            {
                "verse": "Praefixusque manet ruituras terminus urbes;"
            },
            {
                "verse": "Aedificata altis miranda palatia saxis,"
            },
            {
                "verse": "Quae mox sunt alios aliosque habitura patronos,"
            },
            {
                "verse": "Aut belli evertet rabies aut longa vetustas"
            },
            {
                "verse": "Delebit: mortale nihil durare videmus."
            },
            {
                "verse": "Solus homo aeternus, coelestis Patris imago,"
            },
            {
                "verse": "Non humilem prono despectat lumine terram,"
            },
            {
                "verse": "Suspicit erecto radiantia sydera vultu;"
            },
            {
                "verse": "Affectat coelum, superisque asciscier oris:"
            },
            {
                "verse": "Nanque plagae aethereae civis non incola terrae est."
            },
            {
                "verse": "Quare age, quisquis ades, fallacis desere saecli"
            },
            {
                "verse": "Illecebras: dulcis saevo latet esca sub amo."
            },
            {
                "verse": "Ah miser, ignoras quis te deceperit error!"
            },
            {
                "verse": "Tunc magis insidias timeas cum blandior hostis."
            },
            {
                "verse": "Occupat extremus pereuntia gaudia luctus."
            },
            {
                "verse": "Improba mortifero nunquam sine felle voluptas."
            },
            {
                "verse": "Foelicem reddit nullum invidiosa potestas."
            },
            {
                "verse": "Plerumque ante diem non sicco funere Princeps"
            },
            {
                "verse": "Occidit; innumeris vexatur vita tyranni"
            },
            {
                "verse": "Tormentis: nunc ense cadit, nunc gemmea perdunt"
            },
            {
                "verse": "Pocula, nunc atro Phasis maculata veneno"
            },
            {
                "verse": "Hunc perimit; famulumque manus vel perfida coniunx"
            },
            {
                "verse": "Strangulat, et vitam celsa deponit in arce."
            },
            {
                "verse": "Quem Darii armatae timuerunt mille phalanges"
            },
            {
                "verse": "Securum imbellis pincernae dextra necavit:"
            },
            {
                "verse": "Cui non unius spatium suffecerat orbis,"
            },
            {
                "verse": "Sarcophago iacuit parvo, dominator Eoum."
            },
            {
                "verse": "Heu heu, cur miseros invasit tanta phrenesis,"
            },
            {
                "verse": "In nemorum dorso securi ut carpere somnos"
            },
            {
                "verse": "Vicino possint serpente? et naufraga rursus"
            },
            {
                "verse": "Audeat Euripum nullo terrore carina,"
            },
            {
                "verse": "Scyllaeique freti fluctus transire tremendos?"
            },
            {
                "verse": "Surgite, quis somnus, quae vos lethargica pestis"
            },
            {
                "verse": "Opprimit, ignaros coeli vestraeque salutis?"
            },
            {
                "verse": "Brutorum tellus, nobis est mansio coelum."
            },
            {
                "verse": "Sordescat terrestre solum, stabulumque ferarum"
            },
            {
                "verse": "Linquamus pecori; stellantis gemmea coeli,"
            },
            {
                "verse": "Post obitum, electis mansuro regia muro"
            },
            {
                "verse": "Angelicas inter dabitur sine fine cohortes!"
            },
            {
                "verse": "Illic aeternam turbabunt nulla quietem"
            },
            {
                "verse": "Classica, tumque aberunt morbi tristisque senectus,"
            },
            {
                "verse": "Et metus et quicquid patitur mortalis egestas."
            },
            {
                "verse": "Aurea sydereos cingent diademata cives."
            },
            {
                "verse": "Nullus in aethereo servus famulatur Olympo:"
            },
            {
                "verse": "Sunt reges omnes, nullo discrimine sexus,"
            },
            {
                "verse": "Matres atque viri: merces est omnibus una,"
            },
            {
                "verse": "Visio clara Dei. Meritis sed gloria dispar."
            },
            {
                "verse": "Cui charitas maior, qui legem impleverit omnem"
            },
            {
                "verse": "Limpidius cernet qui cernit cuncta videntem,"
            },
            {
                "verse": "Celsior assistet iuxta subsellia Christi."
            },
            {
                "verse": "Non mihi si totidem linguis mille ora sonarent,"
            },
            {
                "verse": "Vix minima exprimerem coelestis gaudia vitae."
            },
            {
                "verse": "Quod si parva suis promittunt munera reges"
            },
            {
                "verse": "Terreni famulis, quae dant si iussa sequantur,"
            },
            {
                "verse": "Tunc videas alacres nullum evitare laborem."
            },
            {
                "verse": "Ille opifex mundi, qui nos et cuncta creavit"
            },
            {
                "verse": "Ex nihilo, si parva iubet, si magna rependit"
            },
            {
                "verse": "Praemia, tum iustis horrenda piacula poenis"
            },
            {
                "verse": "Expendit. Nulli peccatum impune peractum est."
            },
            {
                "verse": "Cur ita tam segnes homines praecepta facessunt"
            },
            {
                "verse": "Iusta Dei? Num parva fides et prona libido"
            },
            {
                "verse": "Mortalis vitae certissima causa ruinae est."
            },
            {
                "verse": "Ipse Deus nobis regnum promittit Olympi,"
            },
            {
                "verse": "Et dubii haeremus! Quid Christo maius habetur?"
            },
            {
                "verse": "Nec quisquam maiora suis dat praemia Princeps"
            },
            {
                "verse": "Militibus; sed opus durum tolerare laborem,"
            },
            {
                "verse": "Nec trepidare metu, Christique relinquere castra,"
            },
            {
                "verse": "Si quando ut tigris violentior urgeat hostis."
            },
            {
                "verse": "Audaces fidosque Deus fovet, odit inertes."
            },
            {
                "verse": "Non decet imbelles equites timidasque phalanges"
            },
            {
                "verse": "Invicti esse ducis: capiti sint consona membra."
            },
            {
                "verse": "Inclyta coelestis sequitur qui Principis arma"
            },
            {
                "verse": "Effugiat miseri damnosa negocia saecli."
            },
            {
                "verse": "Victor ut extremos premeret velocius Indos,"
            },
            {
                "verse": "Ingentes praedas Amonius igne cremavit."
            },
            {
                "verse": "At Christi invictus miles, ne pondera rerum"
            },
            {
                "verse": "Impediant volucres cursus, animumque retardent,"
            },
            {
                "verse": "Nudus opum aethereis audacter militet oris."
            },
            {
                "verse": "Sirenum elusit cantus Laertius aure"
            },
            {
                "verse": "Occlusa, et dirae vitavit murmura Circes."
            },
            {
                "verse": "Tu quoque claude aurem, irrepit si blanda voluptas,"
            },
            {
                "verse": "Astuta vel te Daemon tentaverit arte."
            },
            {
                "verse": "Nemo picem tangit qui non turpetur ab illa."
            },
            {
                "verse": "Una salus certa est: domibus rebusque relictis,"
            },
            {
                "verse": "Amplecti vexilla crucis; lacrimisque parentum"
            },
            {
                "verse": "Neglectis, ad tutum religionis asylum"
            },
            {
                "verse": "Confestim properare pium est. Mora nulla retardet."
            },
            {
                "verse": "Non hoc sicariis nascentem ut Romulus urbem,"
            },
            {
                "verse": "Sed Deus electis posuit munimen et arcem;"
            },
            {
                "verse": "Quam nulla evertent bellantis Daemonis arma."
            },
            {
                "verse": "Proinde metum ponas, velox sacra templa subito."
            },
            {
                "verse": "Quicquid dulce fuit quondam vilescat amore"
            },
            {
                "verse": "Aeterni Regis, qui te dilexit ut ipsum"
            },
            {
                "verse": "Diligeres solum (humanos Deus induit artus,"
            },
            {
                "verse": "Ut te divina vestiret carne beatum);"
            },
            {
                "verse": "Qui nos captivos tam grandi a foenore solvit,"
            },
            {
                "verse": "Debita nostra luens pretioso sanguine fuso."
            },
            {
                "verse": "At nos vecordes defosso incumbimus auro,"
            },
            {
                "verse": "Transversosque tenet fallacis gloria fuci."
            },
            {
                "verse": "In Venerem hi putres mentem cum corpore perdunt."
            },
            {
                "verse": "Surge, homo, quid cessas? currunt non segniter horae,"
            },
            {
                "verse": "Pullaque iam tetricae confringunt stamina Parcae."
            },
            {
                "verse": "Rumpe moras, nigris nox vecta per aera bigis,"
            },
            {
                "verse": "Apportat tenebras: dum lux est, ire necesse est."
            },
            {
                "verse": "Surge homo, quid dormis? pulsat tua lumina Christus,"
            },
            {
                "verse": "Et tecum coenare cupit; sed fercula manda"
            },
            {
                "verse": "Vultque assam carnem, cristallina pocula nullis"
            },
            {
                "verse": "Deturpata notis. Scopis pavimenta nitescant,"
            },
            {
                "verse": "Nec turpes tecto suspendat aranea capses."
            },
            {
                "verse": "Nauseat ad minimam sordem, super omnia laetos"
            },
            {
                "verse": "Exquirit vultus, odit refugitque coactum"
            },
            {
                "verse": "Servitium et tardum. Rari, fugiente senecta,"
            },
            {
                "verse": "Placavere Deum: qualis tibi vita peracta est"
            },
            {
                "verse": "Exitus esse solet. Sed nulli crastina lux est"
            },
            {
                "verse": "Cognita: perpetuo claudes tua lumina somno,"
            },
            {
                "verse": "Cum minime reris. Stultum est: Non ista putaram,"
            },
            {
                "verse": "Dicere. Rumpe moras, Christi coenobia quaeras."
            },
            {
                "verse": "Hac inquam tutus fraudes vitabis in arce."
            },
            {
                "verse": "Mille nocendi artes crudelis repperit hostis."
            },
            {
                "verse": "Noctes atque dies nostram, vigil, ense salutem"
            },
            {
                "verse": "Aggreditur, spiratque atrum velut hydra venenum."
            },
            {
                "verse": "Non habuit (rebus volumus si credere fictis)"
            },
            {
                "verse": "Corpore tot vigiles oculos iunonius Argus"
            },
            {
                "verse": "Pernitiem in nostram quot servat pervigil hostis;"
            },
            {
                "verse": "Nec tot achaemeniis armatur turma sagittis"
            },
            {
                "verse": "Parthorum, instructis si quando exercitus armis"
            },
            {
                "verse": "Persarum horrendis populatur caedibus urbes,"
            },
            {
                "verse": "Quam quot Christicolum fixit praecordia telis."
            },
            {
                "verse": "Tutius aestiferae Lybies deserta peragres,"
            },
            {
                "verse": "Quam si migdoniis habites suffulta columnis"
            },
            {
                "verse": "Atria; sis conviva frequens et Caesaris hospes."
            },
            {
                "verse": "Oportuna magis tunc est occasio fraudi."
            },
            {
                "verse": "Nullus, crede mihi, labor est superare iacentem,"
            },
            {
                "verse": "Undique cum strident crebris hastilibus aurae."
            },
            {
                "verse": "Non habet unde suos humeros tueatur inermis,"
            },
            {
                "verse": "Sopitum vigil, incautum cum providus urget."
            },
            {
                "verse": "Non secus exagitata fame fremit horrida tigris,"
            },
            {
                "verse": "Nocturnusque lupus mandram circumdat anhelis"
            },
            {
                "verse": "Faucibus, ut vacuus saturetur sanguine venter,"
            },
            {
                "verse": "Quam nostram horrendo caedem disquirit hiatu"
            },
            {
                "verse": "Aeternumque obitum spirat feralis Erymnis."
            },
            {
                "verse": "Sed quae tam stolidas cepit vecordia mentes,"
            },
            {
                "verse": "Finis ut obliti nostri dulcisque quietis,"
            },
            {
                "verse": "Quid sumus ignari, unde sumus quorsumque creati,"
            },
            {
                "verse": "Ut spreto coeli regno, peritura sequamur?"
            },
            {
                "verse": "Quaeruntur tristes per mille pericula nummi,"
            },
            {
                "verse": "At dulcis nullo praesto est discrimine Christus."
            },
            {
                "verse": "Exhibet hic vitam, funesta pecunia mortem;"
            },
            {
                "verse": "Et nullus Christi servus reperitur egenus."
            },
            {
                "verse": "Nam servire Deo, regnum quis nesciat esse?"
            },
            {
                "verse": "Vincit opes Craesi qui crimina vincit, et optat"
            },
            {
                "verse": "Dissolvi ut Christo superis copuletur in astris."
            },
            {
                "verse": "Rumpite segnitiem, iuvenes, dum tempus habetis."
            },
            {
                "verse": "Poeniteat scelerum, non expectanda senectus."
            },
            {
                "verse": "Incertus cursusque brevis, breviorque voluptas,"
            },
            {
                "verse": "Cuius poena comes saepe est ut corporis umbra."
            },
            {
                "verse": "Currite securi ad Christum; dabit ille libenter"
            },
            {
                "verse": "Criminibus veniam, gremio fovebit aperto."
            },
            {
                "verse": "Reiecit nullum nisi se reiecerit ipse."
            },
            {
                "verse": "Pro nobis pia Mater adest, atque ubera Nato,"
            },
            {
                "verse": "Filius aeterno monstrat sua vulnera Patri;"
            },
            {
                "verse": "Et dubitatis adhuc veniam deposcere culpae?"
            },
            {
                "verse": "Non ita gavisus genitor, si filius exul"
            },
            {
                "verse": "Ad patriam redeat quem iam cecidisse putarat,"
            },
            {
                "verse": "Quam Pater omnipotens coelique exercitus omnis"
            },
            {
                "verse": "Exultat, veris lacrymis si viderit unum"
            },
            {
                "verse": "Poenituisse suae culpae, et delicta fatentem."
            },
            {
                "verse": "Ne timeas gennam; nam, Christo auctore, paratur"
            },
            {
                "verse": "Gloria dilectis. Dantur maiora labori"
            },
            {
                "verse": "Praemia, maiori nec crescit foenore census."
            },
            {
                "verse": "Eia age, rumpe moras, dominumque amplectere Christum."
            },
            {
                "verse": "Quid loquor? humano nobis est sanguine frater."
            },
            {
                "verse": "I nunc, et dubita quo nos tueatur amore."
            },
            {
                "verse": "Quanta Dei est pietas! aeternus et unicus heres"
            },
            {
                "verse": "Cum foret, heredes voluit nos esse secundos:"
            },
            {
                "verse": "Sint autem. Ingratos si senserit esse rebelles,"
            },
            {
                "verse": "Rescindet tabulas; aliis sua regna relinquet,"
            },
            {
                "verse": "Si testatoris fuerit despecta voluntas."
            },
            {
                "verse": "Nunc gustate, precor, coelestis pocula mensae,"
            },
            {
                "verse": "Quam dulce est servire Deo, quae gaudia nullis"
            },
            {
                "verse": "Mixta malis capiat qui religionis ad arcem,"
            },
            {
                "verse": "Confugit, saecli rebus post terga relictis."
            },
            {
                "verse": "At prodest liquisse nihil, si pectore rursus"
            },
            {
                "verse": "Saevit opum sceleratus amor: quae mortua mundo"
            },
            {
                "verse": "Viva Deo mens est. Gustato nectare Christi,"
            },
            {
                "verse": "Vel semel, uva tibi cretensis fiet acetum."
            },
            {
                "verse": "Hanc Sammaritae Iesus promiserat undam,"
            },
            {
                "verse": "Angelici quotiens inter convivia coetus"
            },
            {
                "verse": "Religionis erunt; quin sacrae ad pabula mensae"
            },
            {
                "verse": "In medio conviva Deus discumbet, et una"
            },
            {
                "verse": "Colloquium summis coeli de rebus habebit."
            },
            {
                "verse": "An sacra mentitur divinae pagina chartae?"
            },
            {
                "verse": "Ipse adero, dixit, de me si sermo duorum"
            },
            {
                "verse": "Verba facit. Quanto Cleophas ardebat amore,"
            },
            {
                "verse": "Dum Deus occulta peregrinus imagine carpit"
            },
            {
                "verse": "Una iter, ac veteris retegit sacra mystica legis!"
            },
            {
                "verse": "Quid fore, si plures gluten charitatis in unum"
            },
            {
                "verse": "Iunxerit, et Christi laudes uno ore sonabunt,"
            },
            {
                "verse": "Credendum est? quibus ambrosiis, quo nectare mentes"
            },
            {
                "verse": "Imbuet? aeternae prima est haec arra salutis."
            },
            {
                "verse": "Sin vos nulla movet coelestis gloria regni,"
            },
            {
                "verse": "Terreat at saltem iusti sententia Regis."
            },
            {
                "verse": "Quicquid agam, pavidis semper tonat auribus horror"
            },
            {
                "verse": "Temporis extremi, crebrisque tremoribus imo"
            },
            {
                "verse": "Depressa aequabunt umbrosas culmina valles,"
            },
            {
                "verse": "Astrorum lunaeque nitor tunc fiet opacus."
            },
            {
                "verse": "Pallescent solis radii lucemque negabunt."
            },
            {
                "verse": "Bella famesque prement miserandis caedibus urbis,"
            },
            {
                "verse": "Cum pecus atque homines consumet tabida pestis."
            },
            {
                "verse": "Bellua nascetur peior serpentibus afris;"
            },
            {
                "verse": "Antichristus erit, vas perditionis iniquum."
            },
            {
                "verse": "Execranda lues divinae legis, et annos"
            },
            {
                "verse": "Tris mensesque ferox senos populabitur orbem;"
            },
            {
                "verse": "Virgigenae donec sternatur fulmine Iesu."
            },
            {
                "verse": "Omnia mox diris ardebunt oppida flammis,"
            },
            {
                "verse": "Quae nunc tam vano surgunt constructa labore."
            },
            {
                "verse": "Atque ubi nil reliqui coelestis fecerit ignis,"
            },
            {
                "verse": "Descendet Iudex cum maiestate tremenda"
            },
            {
                "verse": "E coelo, nec longa dies, clangore tubarum,"
            },
            {
                "verse": "Nos ad iudicium vallem glomerabit in amplam."
            },
            {
                "verse": "Obvia pars altum rapiemur in aera Christo."
            },
            {
                "verse": "Integra rescissis prodibunt ossa sepulchris,"
            },
            {
                "verse": "Tartareisque animae tristes revocentur ab umbris;"
            },
            {
                "verse": "Corporibusque suis iunctae formaeque priori,"
            },
            {
                "verse": "Sceptriferi stabunt ante ora minantia Christi."
            },
            {
                "verse": "Tunc manifesta legent cuncti sua crimina, tunc se"
            },
            {
                "verse": "Quisque reus poenas aeternas teste mereri"
            },
            {
                "verse": "Asseret, et veniae prorsus locus omnis ademptus."
            },
            {
                "verse": "Iustitiae tunc tempus erit. Procul ite nephandi,"
            },
            {
                "verse": "Formidanda Dei maiestas dicet, in ignem"
            },
            {
                "verse": "Aeternum; coelique pios adducet in arcem."
            },
            {
                "verse": "Non haec finxerunt veteres mendacia vates,"
            },
            {
                "verse": "Nullaque tartareos commenta est fabula manes."
            },
            {
                "verse": "Veridico at nobis Deus haec praenuntiat ore."
            },
            {
                "verse": "Dum veniae est tempus, dum libera nostra voluntas,"
            },
            {
                "verse": "Dum coelum virtus, pariunt dum crimina mortem,"
            },
            {
                "verse": "Quaeramus summi vestigia tuta magistri."
            },
            {
                "verse": "Quicquid mortale est Christi spernamus amore."
            },
            {
                "verse": "Blanda serenati fugiamus murmura ponti."
            },
            {
                "verse": "Religio est tranquilla quies portusque salutis ."
            }
        ]
    ]
}