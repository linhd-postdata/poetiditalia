{
    "author": "Battista Mantovano",
    "title": "de contemnenda morte",
    "url": "http://www.poetiditalia.it/texts/SPAGNOLI|cont|001",
    "text": [
        [
            {
                "verse": "DE CONTEMNENDA MORTE CARMEN ELEGIACUM,SEXCENTIS LOCIS AB AUCTORE SUO CASTIGATUM:IN QUO MENTEM SUAM ALLOQUITUR POETAM"
            }
        ],
        [
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Dum trepidas, tuus iste metus mea viscera torquet"
            },
            {
                "verse": "Ex animo in corpus labitur iste timor."
            },
            {
                "verse": "Aegra tuum pallet facies confessa dolorem,"
            },
            {
                "verse": "Et confecta premit pectora frigus iners."
            },
            {
                "verse": "Desine tristari, non possidet omnia fatum:"
            },
            {
                "verse": "Maxima pars rerum nil timet arma necis."
            },
            {
                "verse": "Nam Deus imperium vitae praestantius esse,"
            },
            {
                "verse": "Atque breves iussit habere manus."
            },
            {
                "verse": "Unda, solum, subeunt mortem, subit ignis et aer,"
            },
            {
                "verse": "Quaeque suo coitu quattuor ista ferunt."
            },
            {
                "verse": "At quia longe alio sunt aedita semine, semper"
            },
            {
                "verse": "Frons eadem coelo, syderibusque manet."
            },
            {
                "verse": "Ipse tamen rerum pater omnia vertere posset"
            },
            {
                "verse": "In chaos antiquum, materiamque rudem,"
            },
            {
                "verse": "Sed divina suis bonitas non invidae rebus,"
            },
            {
                "verse": "Omnia quae fecit vivere et esse sinit."
            },
            {
                "verse": "Vivere et esse sinit, propriis quoque viribus uti,"
            },
            {
                "verse": "Naturaeque datum robur in esse facit."
            },
            {
                "verse": "Quae fecit mansura, manent, et robore nullo"
            },
            {
                "verse": "Confecta aeternos sunt habitura dies."
            },
            {
                "verse": "Quae mansura minus, morituraque condidit, aevi"
            },
            {
                "verse": "Dentibus et morbo conficiente cadunt."
            },
            {
                "verse": "Quae superant ignes iussit consistere semper,"
            },
            {
                "verse": "Orbe sub extremo debile clausit opus."
            },
            {
                "verse": "Sunt igitur vitae latissima regna, sub astris"
            },
            {
                "verse": "Imperat angustis mors inimica locis."
            },
            {
                "verse": "Omnia nec subter Lunam sunt debita morti,"
            },
            {
                "verse": "Vita aliquid mortis de ditione rapit."
            },
            {
                "verse": "Nanque hominum cum sint mortalia corpora, mentes"
            },
            {
                "verse": "Semina divinae simplicitatis habent."
            },
            {
                "verse": "Simplicitas mortem prohibet, quia nescia scindi"
            },
            {
                "verse": "Se nequit in partes dissociare suas,"
            },
            {
                "verse": "Principiis etiam non sunt ex quattuor ortae,"
            },
            {
                "verse": "Hoc Deus ex nullo semine finxit opus."
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Debile corpus amas, cuius sub pondere pressa"
            },
            {
                "verse": "Volueris in turpi vilificata luto."
            },
            {
                "verse": "Nec potes ad patrios tua tollere lumina coelos,"
            },
            {
                "verse": "Nesciaque aeterni cogeris esse boni."
            },
            {
                "verse": "Debile corpus amas, cuius consortia in omen"
            },
            {
                "verse": "Dedecus, in sordes in scelus, omne trahunt."
            },
            {
                "verse": "Mille per affectus ignominiosa malignos"
            },
            {
                "verse": "Duceris, ut duro pressa iuvenca iugo."
            },
            {
                "verse": "Hac sub mole iaces, sicut dixere Gigantem"
            },
            {
                "verse": "Strata sub Aethneo membra solo."
            },
            {
                "verse": "Corporis illecebrae, sed non intelligis, hostes"
            },
            {
                "verse": "Sunt tibi, quae incautam praecipitare solent."
            },
            {
                "verse": "Sic periit primis primi pater accola mundi,"
            },
            {
                "verse": "Et factus gustu est insidiante miser."
            },
            {
                "verse": "Aspice quot curas et quot reminiscere morbos"
            },
            {
                "verse": "Ingerat haec nobis vilis et aegra caro"
            },
            {
                "verse": "Quam facile in saniem fluat, et dapis indiga semper"
            },
            {
                "verse": "Urgeat ad dandum te sibi semper opem:"
            },
            {
                "verse": "Languida, segnis, iners, et semper proxima morti,"
            },
            {
                "verse": "Quod doleas semper quodve queraris habet."
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Te dominam fecit Deus, et servire parata es"
            },
            {
                "verse": "Putribus his membris, tabificoque oneri?"
            },
            {
                "verse": "Excutere, atque tuas paulisper collige vires,"
            },
            {
                "verse": "Iuraque naturae cerne superba tuae."
            },
            {
                "verse": "Quis regit hos orbe? Quis lucida sydera torquet?"
            },
            {
                "verse": "Dic age quae vires corpora tanta movent?"
            },
            {
                "verse": "Ver, autumnus, hyems, et torrida solibus aestas,"
            },
            {
                "verse": "Cur redit? Has verso quis facit orbe vices?"
            },
            {
                "verse": "Corpora spiritibus sunt subdita, corpora vitae"
            },
            {
                "verse": "Ipse agitant, coelos mens regit atque rotat."
            },
            {
                "verse": "Mens sedet in nitido sublimis vertice mundi,"
            },
            {
                "verse": "Atque suum vegetat, cingit et implet opus."
            },
            {
                "verse": "Haec ea quae seniores est operata diebus,"
            },
            {
                "verse": "Sola inter mentes ocia semper agens."
            },
            {
                "verse": "Ipsa suos alias mentes facit esse ministros,"
            },
            {
                "verse": "Atque opus imperio temperat omne suo."
            },
            {
                "verse": "Orbibus adiunxit mentes, animasque minores,"
            },
            {
                "verse": "Et docuit tanti iura ministerii."
            },
            {
                "verse": "Haec facient inquit nebulas, haec sydera ventos,"
            },
            {
                "verse": "Haic coitus fruges afferet, ille famem."
            },
            {
                "verse": "Haec, quae bella movent, haec astra ferentia pacem:"
            },
            {
                "verse": "Illud egestatem seminat, illus opes."
            },
            {
                "verse": "Haec sunt quae curas, haec sunt quae gaudia mittunt,"
            },
            {
                "verse": "Ista levant homines altius, illa premunt"
            },
            {
                "verse": "Semina virtutum radiis oriuntur ab istis,"
            },
            {
                "verse": "Turpis ab his vitae nequitiosus amor."
            },
            {
                "verse": "Haec est stella nocens, dubiis haec prospera regnis,"
            },
            {
                "verse": "Hae hominum vitas auferet, illa dabit."
            },
            {
                "verse": "Omnia mortalem variant quae sydera mundum"
            },
            {
                "verse": "Aethereis fecit cognita spiritibus."
            },
            {
                "verse": "Sic dedit has animus leges, artemque movendae"
            },
            {
                "verse": "Molis, et his mundum legibus astra regunt."
            },
            {
                "verse": "Corpus in hoc animus missus quasi consul in urbem"
            },
            {
                "verse": "Intrat, et haec animae machina parva subest."
            },
            {
                "verse": "Mentibus exilium dedit hoc Deus, ut iuga mundi"
            },
            {
                "verse": "Iusticiae officiis et pietatis emant."
            },
            {
                "verse": "Vita haec Hippodromus, vita haec est grande Theatrum,"
            },
            {
                "verse": "In quo cuique suus dat sua iura labor."
            },
            {
                "verse": "Quisque sibi sudat, sunt qui se sydera tollant,"
            },
            {
                "verse": "Sunt qui ad Plutonem praecipitanter eant."
            },
            {
                "verse": "Spiritibus maior datus maioribus orbis,"
            },
            {
                "verse": "Sic animus servat membra minora minor."
            },
            {
                "verse": "Ipse potest iras, Ganeam, Veneremque domare,"
            },
            {
                "verse": "Et calcare suo turpia vota iugo."
            },
            {
                "verse": "Te Deus his igitur membris praefecit, ut omni"
            },
            {
                "verse": "Quod prohibent leges sedulitate domes,"
            },
            {
                "verse": "Tu vires ne absconde tuas, neu cede labori,"
            },
            {
                "verse": "Ista est arbitrio cura relicta tuo."
            },
            {
                "verse": "Ut Deus et coeli moles, elementaque maior,"
            },
            {
                "verse": "Sic quoque nos mundus dicimur esse minor."
            },
            {
                "verse": "Nos inquam: nam plura sumus, quae copula in unum"
            },
            {
                "verse": "Cogit, et hic mundus dicitur esse minor."
            },
            {
                "verse": "Omnia quae in mundo fieri maiore videmus,"
            },
            {
                "verse": "In nobis simili cernimus esse modo."
            },
            {
                "verse": "Cor, iecur, caput, coeli, sunt sydera sensus,"
            },
            {
                "verse": "Est animus nobis cum ratione Deus."
            },
            {
                "verse": "Caetera si vigili studio quaesiveris, intra"
            },
            {
                "verse": "Corporis humani membra videbis agi."
            },
            {
                "verse": "Quattuor humores tibi sive elementa, quod exit"
            },
            {
                "verse": "Quattuor ex istis corpora mixta voces."
            },
            {
                "verse": "In genera et species redigas, sunt plurima vitae"
            },
            {
                "verse": "Indiga, et in nobis est animae omne genus."
            },
            {
                "verse": "Sylva pili, genitale pecus sunt aeris imbres"
            },
            {
                "verse": "Pituitae summa quas pluit arce caput."
            },
            {
                "verse": "Fulmen erit resonas ardor qui naribus exit:"
            },
            {
                "verse": "Et ventos stomachi venter, et alvus habet."
            },
            {
                "verse": "Utque Deo in mundo superi maiore ministrant"
            },
            {
                "verse": "Hic tibi spirituum copia semper adest."
            },
            {
                "verse": "Sunt et quos genuit iecur, et qui corde creantur,"
            },
            {
                "verse": "Quique in sublimi verticis arce sati."
            },
            {
                "verse": "HAec tibi virtutum sunt instrumenta tuarum,"
            },
            {
                "verse": "Et celeri quovis mobilitate volant."
            },
            {
                "verse": "Tu Deus ergo tui tu prima potentia mundi."
            },
            {
                "verse": "Atque ita tu mundi lora minoris habes."
            },
            {
                "verse": "Sis vigil, atque datis tibi legibus utere coelos,"
            },
            {
                "verse": "Suspice, ut immotis legibus astra meant."
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Collige dispersos bona per mortalia sensus,"
            },
            {
                "verse": "Et noli in falsis degenerare bonis."
            },
            {
                "verse": "Ad bona vera regi, quae sunt coelestia, nec te"
            },
            {
                "verse": "Terreat intrandus pro pietate labor."
            },
            {
                "verse": "Certandum est, nulli veniunt sine Marte triumphi,"
            },
            {
                "verse": "Et nisi certanti nulla corona datur."
            },
            {
                "verse": "Est Deus, est aether, pretium certaminis huius"
            },
            {
                "verse": "Haec faciant pugnam praemia tanta levem."
            },
            {
                "verse": "Vadis in aethereos alacris post funera campos,"
            },
            {
                "verse": "Convenit aeternis mentibus ille locus."
            },
            {
                "verse": "Coelestes animae sociam te in lucida tollente"
            },
            {
                "verse": "Atria, foelices es habitura domos."
            },
            {
                "verse": "A gravibus curis, a sollicitudine longa"
            },
            {
                "verse": "In requiem venies, pacificosque lares."
            },
            {
                "verse": "Elysiis inter superos versabere campis"
            },
            {
                "verse": "Subiectusque tibi totus Olympus erit."
            },
            {
                "verse": "Inter abundantes epulas et prandia lauta,"
            },
            {
                "verse": "Nectareos latices ambrosiamque bibes."
            },
            {
                "verse": "Talia coelestis sonat ad convivia cantus,"
            },
            {
                "verse": "Et quod mota ferunt sydera dulce melos."
            },
            {
                "verse": "Cum superis vives et contegnabis Olympum,"
            },
            {
                "verse": "Tanta futura tua est gloria, tantus honor."
            },
            {
                "verse": "Hic aeterna quies, hic est aeterna voluptas,"
            },
            {
                "verse": "Vitaque perpetuis accumulata bonis."
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Corporis interitum metuis, labor ultimis aegram"
            },
            {
                "verse": "Sollicitat, mortis nomen inane times."
            },
            {
                "verse": "Certum est in cineres corpus mortale reverti,"
            },
            {
                "verse": "Sed tamen aeternus non erit ille sopor."
            },
            {
                "verse": "Sunt iterum nostrae rediturae in corpora vitae."
            },
            {
                "verse": "Membraque iuncturis restituenda suis."
            },
            {
                "verse": "Et quid inepta times? Non sunt in morte dolores,"
            },
            {
                "verse": "Si dolor in morte est, est timor ille dolor."
            },
            {
                "verse": "Fac timor absit, erit fatum sopor, atque sepultis"
            },
            {
                "verse": "Corporis invalidi sensibus alta quies."
            },
            {
                "verse": "Terrificam mortem facit ignorantia rerum."
            },
            {
                "verse": "Quid timeat nescit, qui sua fata timet."
            },
            {
                "verse": "Languida namque potens ubi vincere pectora languor"
            },
            {
                "verse": "Incipit, in toto corpore sensus hebet."
            },
            {
                "verse": "Pugnaque iam cessat, postquam natura veneno"
            },
            {
                "verse": "Cessit et hostilis abstulit arma manus."
            },
            {
                "verse": "Victa iacet Virtus, sine vi subit atria languor"
            },
            {
                "verse": "Frigidus, et vitae depopulatur opes."
            },
            {
                "verse": "Mors ubi iam sua signa videt procul arce levari,"
            },
            {
                "verse": "Ingreditur placido membra subacta pede."
            },
            {
                "verse": "Languor enim cautus necis armiger impia furtim"
            },
            {
                "verse": "Castra movens, hostes obsidione premit."
            },
            {
                "verse": "Non tuba, non litui, non aerea cornua clamant,"
            },
            {
                "verse": "Nec faciunt ullos ora arma sonos."
            },
            {
                "verse": "Miles ut ad muros quaeat improvidus adesse,"
            },
            {
                "verse": "Ipse Deus plantas iussit habere leves."
            },
            {
                "verse": "Castra necis sunt haec, hoc milite bellat acerbus"
            },
            {
                "verse": "Languor, et obscuram mittitur ante necem."
            },
            {
                "verse": "De fragili vaelox animae fuga corpore, mors est"
            },
            {
                "verse": "Expectanda magis, quam metuenda viro."
            },
            {
                "verse": "Quid moeris fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Scaevola contemsit mortem, contemsit Achilles,"
            },
            {
                "verse": "Et clari ac fortes magnanimique duces."
            },
            {
                "verse": "Illi etiam quibus est vitae spes nulla futurae,"
            },
            {
                "verse": "Qui fidei nostrae relligione carent."
            },
            {
                "verse": "At tu cui sacro caput est in flumine lotum,"
            },
            {
                "verse": "Et quae clare novae lumina legis habes,"
            },
            {
                "verse": "Funera formidas, et scis de funere nasci"
            },
            {
                "verse": "Vitae aliud praestans eximiumque genus."
            },
            {
                "verse": "Si tamen in fato dicas signa esse doloris,"
            },
            {
                "verse": "Quae moveant fortes magnanimosque viros."
            },
            {
                "verse": "Namque oculos atque ora modis se inflectere miris"
            },
            {
                "verse": "Mortis in horrendo vidimus introitu."
            },
            {
                "verse": "Acciperem veram, falsis nec frangere formis,"
            },
            {
                "verse": "Neu paveas instar desipientis anus."
            },
            {
                "verse": "Si qua ferunt aegri vicinae in limine mortis"
            },
            {
                "verse": "Non facit immanis talia signa dolor."
            },
            {
                "verse": "Occurrunt variaeque quasi somnia vana figurae,"
            },
            {
                "verse": "Perturbantque animos, incutiuntque metum."
            },
            {
                "verse": "Propterea multo speculis audivimus altis"
            },
            {
                "verse": "Saepius et summo desiliisse loco."
            },
            {
                "verse": "Hoc facit illudens fallacis imaginis error,"
            },
            {
                "verse": "Non venies morbi de gravitate dolor."
            },
            {
                "verse": "Et stipulas quando subeunt incendia torto"
            },
            {
                "verse": "Stipite tristitiam significare putes."
            },
            {
                "verse": "Quid moeres fatumque times oblita tui mens?"
            },
            {
                "verse": "Stulta quid tantum debile corpus amas?"
            },
            {
                "verse": "Quare ita degeneras ut ames mortalia tantum?"
            },
            {
                "verse": "Nec videas ortus principiumque tuum?"
            },
            {
                "verse": "Ignea cum tibi sit vis et coelestis origo"
            },
            {
                "verse": "Quid cupis hac lutea degere clausa domo?"
            },
            {
                "verse": "Quid tibi cum saxis, quid cum tellure lutoque?"
            },
            {
                "verse": "Ipsa Dei vultus effigiemque geris."
            },
            {
                "verse": "Ista relinque feris sunt coelestia tecta,"
            },
            {
                "verse": "Non patria est nobis terra, sed exilium."
            },
            {
                "verse": "Quid precor exilium patriae praeponere mavis?"
            },
            {
                "verse": "Caecaque terreni carceris antra pati?"
            },
            {
                "verse": "Dulce est ad veterum coetus migrare parentum,"
            },
            {
                "verse": "Tam celebri insignes cernere laude viros."
            },
            {
                "verse": "Quae iucunda magis cerni spectacula fas est"
            },
            {
                "verse": "Quam spectare uno saecula cuncta loco?"
            },
            {
                "verse": "Quod si forte cavae metuis tormenta Gehennae,"
            },
            {
                "verse": "Et Stygis ardentes ne patiare lacus,"
            },
            {
                "verse": "Scire Deum debes nobis mortalibus hostem"
            },
            {
                "verse": "Non fore, inhumanum non decet esse patrem."
            },
            {
                "verse": "Ut decet esse pium sic est pius esse putandus,"
            },
            {
                "verse": "Qui putat immitem, non putat esse patrem."
            },
            {
                "verse": "Non putat esse Deum, quis enim consenserit illum"
            },
            {
                "verse": "Esse Deum demens, quem neget esse pium?"
            },
            {
                "verse": "Est Deus omne bonum, Deus est quaecunque putantur"
            },
            {
                "verse": "Optima, sed melius quid pietate dabis?"
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum debile corpus amas?"
            },
            {
                "verse": "Expectat te summus apex, te regia coeli"
            },
            {
                "verse": "Clamat, et aeterni curia sancta patris."
            },
            {
                "verse": "Dic age, iacturam quid amas? Tua damna quid optas?"
            },
            {
                "verse": "Nonne putas summo damna carere bono?"
            },
            {
                "verse": "Dic age quid trepidas, mea mens, in amica venire"
            },
            {
                "verse": "Atria? Quid poenam suppliciumque times?"
            },
            {
                "verse": "Quantumcunque gravis furis tibi conscia culpae"
            },
            {
                "verse": "Corde dole, crimen diluit omne dolor."
            },
            {
                "verse": "Scimus enim quae sit nostri clementia patris."
            },
            {
                "verse": "Quam facili nostras audiat aure preces."
            },
            {
                "verse": "Corda Deo dabimus, lachrymisque litabimus illi,"
            },
            {
                "verse": "Nulla accepta magis sunt holocausta Deo."
            },
            {
                "verse": "Si luges, pater indulgens tua debita solvit,"
            },
            {
                "verse": "Vult humiles animos, vult pia vota Deus."
            },
            {
                "verse": "Grata Deo non sunt fumantia thura, nec arae,"
            },
            {
                "verse": "Nec sacra, si cordis relligione vacent,"
            },
            {
                "verse": "Virga recens Zephyris, nervo curabitur arcus,"
            },
            {
                "verse": "Igne chalybs, Adamas sanguine, corde Deus."
            },
            {
                "verse": "Cedite terrenae, turpissima vincula, curae,"
            },
            {
                "verse": "Cedite, nec mentes sollicitate pias."
            },
            {
                "verse": "Fama, voluptates, honor, atque potentia, et omnes"
            },
            {
                "verse": "Fortunae et fato subiiciuntur opes."
            },
            {
                "verse": "Haec sunt quae incautas rapiunt in Tartara mentes."
            },
            {
                "verse": "Ista solent nostros illaqueare pedes."
            },
            {
                "verse": "Haec pereunt, tu sola manes, tu nata Tonantis"
            },
            {
                "verse": "Mens mea fronte hilari regna paterna pete."
            },
            {
                "verse": "In gremium patris atque sinus et in oscula curre."
            },
            {
                "verse": "Surgit in amplexus regia tota tuos."
            },
            {
                "verse": "Serta parant capiti, radiis illustris at auro"
            },
            {
                "verse": "Ibit ad extremos candida laena pedes."
            },
            {
                "verse": "Omnia in adventu miraberis agmina divum"
            },
            {
                "verse": "Conversa in plausum laetitiamque tuo."
            },
            {
                "verse": "Talis enim sanctos pax et concordia cives"
            },
            {
                "verse": "Iungit, ut in pelagus grande redundet amor."
            },
            {
                "verse": "Propria virtutum variant insigna quosdam,"
            },
            {
                "verse": "Sed proprium charitas nil tamen esse sinit."
            },
            {
                "verse": "Ut communis amor, sic et communia cunctis"
            },
            {
                "verse": "Omnia perfecto nil in amore suum."
            },
            {
                "verse": "Quid moeres? Fatumque times oblita tui mens?"
            },
            {
                "verse": "Stulta quid hoc tantum vile cadaver amas?"
            },
            {
                "verse": "Ergo libens et sponte pedem trans limina mortis"
            },
            {
                "verse": "Porrige, nec fati nomen inane time."
            }
        ]
    ]
}