{
    "author": "carmina libraria",
    "title": "Andreas Barbatia, commentaria",
    "url": "http://www.poetiditalia.it/texts/CARM_LIB|bar2|001",
    "text": [
        [],
        [
            {
                "verse": "Exoptatus ades tandem lucemque revisis,"
            },
            {
                "verse": "Sed tantum in tenebris delituisse pudet."
            },
            {
                "verse": "Gratior idcirco populis: maioreque plausu"
            },
            {
                "verse": "Pendula dum fuerit terra, legere liber."
            },
            {
                "verse": "Auctorisque dabis clarum per secula nomen;"
            },
            {
                "verse": "Magna viri per te fama perennis erit."
            },
            {
                "verse": "Scilicet hanc laudem iuris Barbatia princeps"
            },
            {
                "verse": "Quod Deus atque homines constituere cupit"
            },
            {
                "verse": "Ni potius prodesse velim fortique rapaces"
            },
            {
                "verse": "Accusare manus quae mea sensa legunt."
            },
            {
                "verse": "Egredior textis numquam proh pectora caeca."
            },
            {
                "verse": "Arida cur nostra prata rigatis aqua?"
            },
            {
                "verse": "En adsum agnosco nostro de cortice rapta."
            },
            {
                "verse": "Reddite quae mea sunt, quae mea sunt repeto"
            },
            {
                "verse": "Venturos alios post me expectate libellos"
            },
            {
                "verse": "Qui vos a nostris abstinuisse negant."
            },
            {
                "verse": "Vade age! Quid pergis doctorum vota morari?"
            },
            {
                "verse": "Quae surrepta voles plus tibi honoris habent."
            }
        ],
        [],
        [
            {
                "verse": "epigramma in laudem Andreae Barbatiae aequi et iuri consulti excelletissimi sumptum ex libris Antonii Urcei Codri"
            }
        ],
        [
            {
                "verse": "Tanta in te fuerat Barbatia iuris et aequi"
            },
            {
                "verse": "Notitia et mentis copia tanta bonae"
            },
            {
                "verse": "Ut posses solus meliores ponere leges"
            },
            {
                "verse": "Iusque novum populis et breviore via."
            },
            {
                "verse": "Noluit hoc prudens hominum sator atque deorum"
            },
            {
                "verse": "Gratificans templis Caesaribusque suis."
            },
            {
                "verse": "Felix qui potuit leges te audire docentem"
            },
            {
                "verse": "Atque e divino discere iura sono."
            },
            {
                "verse": "Ille etiam felix cui nunc tua scripta tuosque"
            },
            {
                "verse": "Admonitus memori mente notare licet."
            },
            {
                "verse": "Nam quamvis frendant aliqui, Barbatia quidquid"
            },
            {
                "verse": "Scripsit in ambiguis se Colophona facit."
            }
        ],
        [],
        [
            {
                "verse": "Naldi Naldii Florentini carmen in Andream Barbatium Iuris consultum nobilissimum"
            }
        ],
        [
            {
                "verse": "Andreas quod iuris erat Barbatius auctor"
            },
            {
                "verse": "Summus et interpres primus habendus erat."
            },
            {
                "verse": "Hinc pia posteritas hinc docta Bononia certe"
            },
            {
                "verse": "Pluribus impressit quae dedit ille notis,"
            },
            {
                "verse": "Ut possint eadem quae scripserat ipse vel omnes"
            },
            {
                "verse": "Sumere et in formas inde referre novas."
            },
            {
                "verse": "Talibus ut docti scriptis bene iura tueri"
            },
            {
                "verse": "Et patriae valeant consuluisse suae"
            }
        ]
    ]
}