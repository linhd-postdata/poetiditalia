{
    "author": "Alessandro Braccesi",
    "title": "epigrammaton libellus",
    "url": "http://www.poetiditalia.it/texts/BRACCESI|epig|001",
    "text": [
        [
            {
                "verse": "Nuper in exiguis quae parva volumina chartis"
            },
            {
                "verse": "Contexit rudibus nostra Thalia notis,"
            },
            {
                "verse": "Scala, poetarum saecli doctissime nostri,"
            },
            {
                "verse": "Quo nullus pleno grandius ore sonat,"
            },
            {
                "verse": "Ne dedigneris placido percurrere vultu,"
            },
            {
                "verse": "Sint licet inculta scripta notata manu."
            },
            {
                "verse": "Castalio cum non admorim fonti labellum,"
            },
            {
                "verse": "Nec mihi Pieridum temperet ulla chelim,"
            },
            {
                "verse": "Ingenii stimulus siquando in carmina surgit,"
            },
            {
                "verse": "Scribimus audenter quolibet illa modo."
            },
            {
                "verse": "At, si forte tibi non displicuisse docebis,"
            },
            {
                "verse": "Crediderim nostram non nihil esse lyram,"
            },
            {
                "verse": "Tunc me crediderim Musis et Apolline tantum"
            },
            {
                "verse": "Auspicibus numeros composuisse novos,"
            },
            {
                "verse": "Tunc ego, tunc ausim nostrum conferre poetis"
            },
            {
                "verse": "Carmen, et altisona concinere arma tuba:"
            },
            {
                "verse": "Iudicium facimus tanti, facunde, severum,"
            },
            {
                "verse": "Scala, tuum, quo nil acrius esse reor."
            }
        ],
        [
            {
                "verse": "Tempora nostra tibi multum debentia, Laurens,"
            },
            {
                "verse": "Non minus hoc debent nobile propter opus,"
            },
            {
                "verse": "Maeonium duce te quod nuper et auspice vatem"
            },
            {
                "verse": "Convertit Latios Angelus in numeros,"
            },
            {
                "verse": "Cumque decore suo, cum maiestate legendum"
            },
            {
                "verse": "Dat nobis, qualem Graecia docta legit,"
            },
            {
                "verse": "Ut dubites Latius malit quam Graecus Homerus"
            },
            {
                "verse": "Esse, magis patrius hunc nisi tangat amor."
            }
        ],
        [
            {
                "verse": "Quis neget auguriis cognomen, Scala, parentes"
            },
            {
                "verse": "Nobile captatis imposuisse tibi?"
            },
            {
                "verse": "Nam virtute tua non tantum scandis honores"
            },
            {
                "verse": "Quoslibet, at caeli sydera celsa petis,"
            },
            {
                "verse": "Et, pede sive velis quaecunque notare soluto,"
            },
            {
                "verse": "Orator vehemens dives es historicus,"
            },
            {
                "verse": "Seu vis in carmen validas effundere vires,"
            },
            {
                "verse": "Virgilio similes concinis ore modos."
            }
        ],
        [
            {
                "verse": "Nonne pudet Scalam totiens vexare, podagra,"
            },
            {
                "verse": "Saepius, et diris excruciare modis,"
            },
            {
                "verse": "Est qui maiestas Latii sermonis et unus"
            },
            {
                "verse": "Eloquii fulgor historiaeque decus,"
            },
            {
                "verse": "Qui facit aeternus moritura volumina nunquam,"
            },
            {
                "verse": "Maeonioque canit dulciter ore modos?"
            },
            {
                "verse": "Delitium quare nostri venerabile saecli"
            },
            {
                "verse": "Laedere iam tandem, saeva podagra, cave:"
            },
            {
                "verse": "Ne vatum tutela potens iratus Apollo,"
            },
            {
                "verse": "Inventum cuius est medicina pium"
            },
            {
                "verse": "Edoceat nodos quaenam dissolvere possit"
            },
            {
                "verse": "Vis medica, et morbos exuperare tuos."
            }
        ],
        [
            {
                "verse": "Italiam Pyrrhus totam dum subdere tentat,"
            },
            {
                "verse": "Dumque sibi imperium quomodocunque parat,"
            },
            {
                "verse": "Non pudet hanc flammas ferroque involvere totam"
            },
            {
                "verse": "Pacis amatorem quem decet esse pium."
            },
            {
                "verse": "Iuppiter ex alto est hanc sed miseratus Olympo,"
            },
            {
                "verse": "Haud patrium passus sic periisse solum."
            },
            {
                "verse": "Sedatis quoniam bellis, mitissima pacis"
            },
            {
                "verse": "Foedera percussit, maxima dona deum;"
            },
            {
                "verse": "Et, ne per Pyrrhum rursus fera bella redirent,"
            },
            {
                "verse": "Hunc misere subita morte perire iubet."
            },
            {
                "verse": "Longaeva quare tuti nunc pace fruamur:"
            },
            {
                "verse": "Auctorem belli substulit ira Iovis."
            }
        ],
        [
            {
                "verse": "Non tua te solum virtus, doctrina, poesis,"
            },
            {
                "verse": "Illustrant, totam nobilitantque domum;"
            },
            {
                "verse": "Sed probitas etiam, mores, constantia, vita,"
            },
            {
                "verse": "Relligio, pietas, intemerata fides,"
            },
            {
                "verse": "Vespucci, nec vana loquor, facunde Georgi,"
            },
            {
                "verse": "Perpetuo reddent nomina clara tibi."
            }
        ],
        [
            {
                "verse": "Te, Massane, suis merito Florentia natis"
            },
            {
                "verse": "Et moderatorem grammaticumque dedit,"
            },
            {
                "verse": "Omnis cum sceleris penitus sis purus et expers,"
            },
            {
                "verse": "Impar vel priscis sis neque grammaticis."
            }
        ],
        [
            {
                "verse": "Carmina iucundo tua qui non lumine, Basse,"
            },
            {
                "verse": "Pellegit, et tua quem non sacra Musa iuvat,"
            },
            {
                "verse": "Angele, divinum tibi qui non esse poetae"
            },
            {
                "verse": "Asserit ingenium dulcisonamque chelim,"
            },
            {
                "verse": "Hunc ego vel credam liventia pectora ferre,"
            },
            {
                "verse": "Hunc ego vel nullis sensibus esse putem."
            }
        ],
        [
            {
                "verse": "Ugoline, mihi tantum dilecte sodali,"
            },
            {
                "verse": "Quantum nec Phitia Damon amatus erat:"
            },
            {
                "verse": "Pieridum propter studium commune rogamus,"
            },
            {
                "verse": "In me perque tuam, dulcis amice, fidem,"
            },
            {
                "verse": "Quin, et si pateris, nostrum te propter amorem"
            },
            {
                "verse": "Oro, meam carpi ne patiare lyram,"
            },
            {
                "verse": "Verum liventi siquis me dente lacessat,"
            },
            {
                "verse": "Ipse tuo forti protege me clypeo."
            }
        ],
        [
            {
                "verse": "Desine more virum quod avis sim condita in urna"
            },
            {
                "verse": "Mirari, quisquis carmina pauca leges:"
            },
            {
                "verse": "Nam poteram Musas etiam superare canendo"
            },
            {
                "verse": "Psitacus, ac suavi flectere voce feras."
            },
            {
                "verse": "Bencia me quotiens omnis mirata canentem"
            },
            {
                "verse": "Est domus, et variis obstupefacta modis!"
            },
            {
                "verse": "Vox distincta, sonans, concisa, intorta, gravisque,"
            },
            {
                "verse": "Plena, celer, vibrans, garrula, dulcis erat."
            }
        ],
        [
            {
                "verse": "Hoc patriis uno solabar moesta relictis"
            },
            {
                "verse": "Finibus exilium me subiisse procul,"
            },
            {
                "verse": "Maxime Laurenti, quod eram tua dona futura,"
            },
            {
                "verse": "Moribus, ingenio divitiisque potens."
            },
            {
                "verse": "Sed, postquam vivens duci me munus acerba"
            },
            {
                "verse": "Mors vetuit, nigras imposuitque manus,"
            },
            {
                "verse": "Hoc rogo, ne vitae spernas me munere functam,"
            },
            {
                "verse": "Ac domini foelix sis memor ipse mei."
            }
        ],
        [
            {
                "verse": "Myrtea, Syllani, componite serta, poetae,"
            },
            {
                "verse": "Pinguia quae purgent tempora Lucilii."
            },
            {
                "verse": "Burchius Aoniis migravit collibus alter,"
            },
            {
                "verse": "Qui quoque nimirum carmen inane facit:"
            },
            {
                "verse": "Lucilius prisco tanto praestantior illo,"
            },
            {
                "verse": "Quanto hunc extollit Musa Latina magis."
            },
            {
                "verse": "Nam facit hic etiam versus, quos nesciat ullus"
            },
            {
                "verse": "Solvere nec sensus elicere inde aliquos."
            },
            {
                "verse": "Inque illis mugiunt valles, perque ossa tremendus"
            },
            {
                "verse": "It pavor, in salsis et mare fervet aquis;"
            },
            {
                "verse": "Et modo fluminibus gaudet pluvialis Orion,"
            },
            {
                "verse": "Iuppiter et gravidam nunc pede calcat humum;"
            },
            {
                "verse": "Sydera miscentur nimbis, et fulmina terrent"
            },
            {
                "verse": "Caelicolas, coeunt mitia saepe feris."
            },
            {
                "verse": "Talia Lucilii ventosi carmina vatis"
            },
            {
                "verse": "Sunt equidem, posui qualia pauca modo."
            },
            {
                "verse": "Quae, nisi inane, sonant nihil, et sunt turgida tantum,"
            },
            {
                "verse": "Sunt aliquid verbo, re tamen illa nihil."
            },
            {
                "verse": "Et tamen est adeo vanus tumidusque, poema"
            },
            {
                "verse": "Ridiculum propter, bellua magna, suum,"
            },
            {
                "verse": "Ut vos hinc veteres omnino haud nosse poetas"
            },
            {
                "verse": "Arguat, indoctos insipidosque vocet,"
            },
            {
                "verse": "Sive quod interpres vestrum seu cognitor ullus"
            },
            {
                "verse": "Carminis insani non queat esse sui."
            },
            {
                "verse": "Naviget Anticyram quare compellite, vates,"
            },
            {
                "verse": "Lucilium, cerebrum purget ut helleboro."
            }
        ],
        [
            {
                "verse": "Si cinicus nummi Crates contemptor et auri,"
            },
            {
                "verse": "Si Cratilus vehemens Pythagorasque pius,"
            },
            {
                "verse": "Si Zeno, diusque Plato, Cratorque Solensis,"
            },
            {
                "verse": "Ridiculusque senex, Milesiusque Thales,"
            },
            {
                "verse": "Si maris et terrae spatium tractusque metitus"
            },
            {
                "verse": "Primus Anaxilas sydereosque polos,"
            },
            {
                "verse": "Si quoque praecisam linguam qui dente tyramni"
            },
            {
                "verse": "Expuit in faciem Nicocreontis atram,"
            },
            {
                "verse": "Si nimio risu doctus gracilisque Chrisippus,"
            },
            {
                "verse": "Qui tulit insolitam splene calente necem,"
            },
            {
                "verse": "Et si Parmenides, Solon, clarusque Pericles,"
            },
            {
                "verse": "Si velit Averois, si sapiensque Bias,"
            },
            {
                "verse": "Et si philosophi quicunque est nomine dignus,"
            },
            {
                "verse": "Et medica quisquis auxiliatur ope;"
            },
            {
                "verse": "Hisque sit herbarum quicquid fert Pontica tellus,"
            },
            {
                "verse": "Anticyrae totus hisque sit helleborus,"
            },
            {
                "verse": "Lucilii haud poterunt quicquam purgare cerebrum"
            },
            {
                "verse": "Stultitiamque illi vel minuisse parum."
            }
        ],
        [
            {
                "verse": "Non minor eximiae cum sit tibi gloria formae,"
            },
            {
                "verse": "Purpureo Nesi semper ab ore nitens,"
            },
            {
                "verse": "Quam fuerit puero, qui dulcia pocula caelo"
            },
            {
                "verse": "Nectaris ardenti miscuit ante Iovi;"
            },
            {
                "verse": "Moribus et veterum cum sis quoque sanguine clarus,"
            },
            {
                "verse": "Artibus et totus deditus ingenuis,"
            },
            {
                "verse": "Illustrisque viri praesagia multa futuri,"
            },
            {
                "verse": "Macte puer, prae te certaque signa feras:"
            },
            {
                "verse": "Te, precor, ut longum servent pia fata per aevum"
            },
            {
                "verse": "Innumerosque sinant vivere posse dies,"
            },
            {
                "verse": "Ut praeclara suas virtus protendere vires"
            },
            {
                "verse": "Possit et aethereum scandere summa polum."
            }
        ],
        [
            {
                "verse": "Nescio piscari. Nullos vivaria pisces"
            },
            {
                "verse": "Nostra ferunt. Vacua est ipsa crumena mihi,"
            },
            {
                "verse": "Hospitibusque aedes plenae. Cras sumere carnes"
            },
            {
                "verse": "Nos Baptista vetat. Disce, quid ergo velim!"
            }
        ],
        [
            {
                "verse": "Ex me nil tutum morti, saevumque morari"
            },
            {
                "verse": "Illius imperium discite posse nihil."
            },
            {
                "verse": "En mihi, quae poteram forma certare deabus"
            },
            {
                "verse": "Finieram et vitae vix tria lustra meae,"
            },
            {
                "verse": "Ingenuo desponsa viro, sata sanguine gentis"
            },
            {
                "verse": "Albitiae, audaces intulit illa manus."
            }
        ],
        [
            {
                "verse": "Albiera, insigni forma spectanda, viator,"
            },
            {
                "verse": "Ut paulum sistas aspiciasque rogat,"
            },
            {
                "verse": "Duxerit e Pario tales si marmore vultus"
            },
            {
                "verse": "Docta Polycleti Praxitelisve manus."
            },
            {
                "verse": "Ne tamen in terris formosior ulla deabus"
            },
            {
                "verse": "Esset, mors iussu me rapuit superum."
            }
        ],
        [
            {
                "verse": "Si neque nobilitas, nec maxima forma, nec aetas"
            },
            {
                "verse": "Continuere manus, livida Parca, tuas,"
            },
            {
                "verse": "Debuerant saltem lachrymae tetigisse mariti,"
            },
            {
                "verse": "Quem propter solum, mors mihi dura fuit."
            }
        ],
        [
            {
                "verse": "Albiera hic, pulchras inter pulcherrima nymphas,"
            },
            {
                "verse": "Est sita, Gismundi cura dolenda viri."
            }
        ],
        [
            {
                "verse": "Albiera, Albitia iacet hic sata gente vetusta,"
            },
            {
                "verse": "Olim Gismundi sponsa, dolorque modo."
            },
            {
                "verse": "Illa pudicitia formaque puella deabus"
            },
            {
                "verse": "Par erat: en, mori numina posse nega!"
            }
        ],
        [
            {
                "verse": "Hac Venus et Pallas Dictimnaque clauditur urna,"
            },
            {
                "verse": "Mors quibus Albierae mors fuit una tribus."
            }
        ],
        [
            {
                "verse": "Quid fles? Quid lachrymas, coniunx, ita fundis inanes?"
            },
            {
                "verse": "En, tibi vivo uxor, vivis et ipse mihi."
            },
            {
                "verse": "Nam, resoluta licet iaceant mi membra rogales"
            },
            {
                "verse": "In cineres, anima sum tibi viva tamen."
            }
        ],
        [
            {
                "verse": "Nil me solicitat caros liquisse parentes,"
            },
            {
                "verse": "Aetas, forma, genus, cetera nilque movent,"
            },
            {
                "verse": "Sed tua me tantum pietas, dulcissime coniunx,"
            },
            {
                "verse": "Solicitat, luctus excruciantque graves."
            },
            {
                "verse": "Albieram, Gismunde, igitur ne semper acerbis"
            },
            {
                "verse": "Solicites lachrymis, desine flere diu;"
            },
            {
                "verse": "Desine me, coniunx, functam plus credere vita,"
            },
            {
                "verse": "Est mihi nunc quoniam nescia vita mori."
            }
        ],
        [
            {
                "verse": "Hic lepus est latitans, procul hinc venator abito:"
            },
            {
                "verse": "Nanque potest nullis retibus ille capi."
            }
        ],
        [
            {
                "verse": "Nodosas Mutius chiragras tristesque podagras"
            },
            {
                "verse": "Balbus habet, quales solvere nemo queat:"
            },
            {
                "verse": "Conveniens illi magis est glossagra trinodis,"
            },
            {
                "verse": "Ne posset tantum lingua nocere mala."
            }
        ],
        [
            {
                "verse": "Quod ventris crepitus tam multos Carolus edat"
            },
            {
                "verse": "Mutus, habet causam, quae tueatur eum."
            },
            {
                "verse": "Os illi cum sit mutum, fungatur ut oris"
            },
            {
                "verse": "Officio culus nititur. Ergo sapit."
            }
        ],
        [
            {
                "verse": "Saepe tuos quereris quod non sopor occupet arctus,"
            },
            {
                "verse": "Et petis id fieri qua ratione potest."
            },
            {
                "verse": "Da veniam, quaeso: sit non audire molestum,"
            },
            {
                "verse": "Dum tibi simpliciter, Ceciliane, loquor."
            },
            {
                "verse": "Omne carens animal cerebro dormire negatur:"
            },
            {
                "verse": "Haec una insomnem te puto causa facit."
            }
        ],
        [
            {
                "verse": "Si laus oscuro posita est in carmine clara,"
            },
            {
                "verse": "Sique honor in blesis versibus ullus inest,"
            },
            {
                "verse": "Gloria Mobilii summa est, qui carmina condit"
            },
            {
                "verse": "Sic obscura, ut non solvere Apollo queat."
            }
        ],
        [
            {
                "verse": "Dodrantem Sexto debebat Sextus amico,"
            },
            {
                "verse": "Ad certamque diem solvere pactus erat."
            },
            {
                "verse": "Quae cum lapsa foret, reddi sibi debita Sextus"
            },
            {
                "verse": "Aera petit, Varus solvere posse negat."
            },
            {
                "verse": "Ille morae impatiens, nudato protinus ense,"
            },
            {
                "verse": "Dimidium Varo substulit auriculae."
            },
            {
                "verse": "Hoc, ait ille, modo si creditor exiget omnis,"
            },
            {
                "verse": "Nemo quidem posthac debitor esse volet."
            }
        ],
        [
            {
                "verse": "Quaeris ut uxoris, dulcis Cennine sodalis,"
            },
            {
                "verse": "Ipse iugum nostrae servitiumque feram."
            },
            {
                "verse": "Non mihi libertas minor est, quam in celibe vita"
            },
            {
                "verse": "Extiterit, gravius nec mihi fertur onus."
            },
            {
                "verse": "Sed verum dicam: me libertate carere"
            },
            {
                "verse": "Hoc fecit tantum supposuitque iugo,"
            },
            {
                "verse": "Sponte mea Veneris quod tunc ego bella gerebam,"
            },
            {
                "verse": "Et nunc arbitrio coniugis arma paro."
            }
        ],
        [
            {
                "verse": "Diligis interdum, fastidis saepe sodalem,"
            },
            {
                "verse": "Nunc tibi sum carus, nunc tibi vilis ego."
            },
            {
                "verse": "Aut odisse velis penitus nos, Calve, rogamus,"
            },
            {
                "verse": "In me perpetuus vel tuus adsit amor."
            },
            {
                "verse": "Interruptus amor nescit, Pacine, iuvare:"
            },
            {
                "verse": "Qui non semper amat, is male semper amat."
            }
        ],
        [
            {
                "verse": "Villosas hominum doctus praecidere barbas"
            },
            {
                "verse": "Tonsor eram, facili dexteritate iuvans,"
            },
            {
                "verse": "Et manibus splendens et acuta novacula nostris"
            },
            {
                "verse": "Pressa virum nitidas reddidit una genas."
            },
            {
                "verse": "Ut reliquos igitur tonstrinae vicimus omnes"
            },
            {
                "verse": "Artifices, unde nomina parta mihi,"
            },
            {
                "verse": "Sic mortis spetie cunctis mortalibus unus"
            },
            {
                "verse": "Praesum, nec similis exitus ullus erit."
            },
            {
                "verse": "Nam, dum Romanum securius aethera temno,"
            },
            {
                "verse": "Frigoribus nullis corpora macra tego,"
            },
            {
                "verse": "Corripit, en, velox, tenues dilapsa per arctus,"
            },
            {
                "verse": "Bruma caput miserum: cetera membra rigent."
            },
            {
                "verse": "Postubi paulatim tetigit praecordia frigus,"
            },
            {
                "verse": "Hoc gelidum corpus vita reliquit humi."
            }
        ],
        [
            {
                "verse": "Nunc mihi, nunc tandem patuit cur insula ponti"
            },
            {
                "verse": "Te, Chios, Aegei sit remorata diu."
            },
            {
                "verse": "Nam si, vappa tibi mentem sic raptat, inanis,"
            },
            {
                "verse": "Comprimat ut linguam, tentet ut illa pedes,"
            },
            {
                "verse": "Hinc merito fateor potuisse arvisia captum"
            },
            {
                "verse": "Implicitumque suo te retinere cado,"
            },
            {
                "verse": "Lesbiaque hinc siccum spargentia vina palatum,"
            },
            {
                "verse": "Quae stillam aetherei nectaris instar habent,"
            },
            {
                "verse": "Tantum melliflui cepisse liquoris amore,"
            },
            {
                "verse": "Quod poteras patriae nil meminisse tuae."
            }
        ],
        [
            {
                "verse": "Credideras potuisse virum, Constantia, tuto"
            },
            {
                "verse": "Fallere, quod surdis auribus ille foret."
            },
            {
                "verse": "Tutius id poteras caeco fecisse marito,"
            },
            {
                "verse": "Clamve magis sacri laedere iura tori:"
            },
            {
                "verse": "Te non audivit quoniam violasse pudorem,"
            },
            {
                "verse": "Sed vidit moechum teque coire simul."
            }
        ],
        [
            {
                "verse": "Et clara et maculis obnoxia lumina nullis"
            },
            {
                "verse": "Varus habet, queat ut cernere cuncta procul."
            },
            {
                "verse": "Cur tamen obtusam prae se ferat ille brevemque"
            },
            {
                "verse": "Saepe aciem solers, Posthume, nosse petis."
            },
            {
                "verse": "Quis Vari sordes infamis nescit avaras,"
            },
            {
                "verse": "Quam misere partis abstineatque opibus?"
            },
            {
                "verse": "Os aperit quantum rigido mensura palato"
            },
            {
                "verse": "Imposuit, trutina pascitur et numero,"
            },
            {
                "verse": "Mense bibit sitiens comeditque famelicus uno"
            },
            {
                "verse": "Sola tribus quantum ponere caena solet,"
            },
            {
                "verse": "Quin miserum prohibet culum ne pondera ventris"
            },
            {
                "verse": "Emittat gravidi, quominus exuriat."
            },
            {
                "verse": "Sic metuens oculos consumere posse videndo,"
            },
            {
                "verse": "Praestringit visum vultque videre parum."
            }
        ],
        [
            {
                "verse": "Cum tibi par meritum, par sit quoque gloria formae"
            },
            {
                "verse": "Pincerna aetherei cum Ganimede Iovis,"
            },
            {
                "verse": "Nec te pulcher Hylas vincat rhoseusque Iacynthus,"
            },
            {
                "verse": "Alter Apollo tuus, Herculis alter amor;"
            },
            {
                "verse": "Nec minus ingenio praestes morumque nitore,"
            },
            {
                "verse": "Atque vaces totus artibus ingenuis:"
            },
            {
                "verse": "Foelix quae tali gaudebit sponsa marito,"
            },
            {
                "verse": "Sentiet amplexus, facta beata, tuos."
            }
        ],
        [
            {
                "verse": "Lucilii cineres hac sunt tellure sepulti,"
            },
            {
                "verse": "Corporis absumpsit cetera flamma vorax."
            },
            {
                "verse": "Infoelix vivus, praetore iubente, crematur:"
            },
            {
                "verse": "Qui legis haec pueros, si sapis, ergo fuge."
            }
        ],
        [
            {
                "verse": "Si quot luscus amat Nevius, Reddite, puellas,"
            },
            {
                "verse": "Mense tot infoelix concubuisse queat,"
            },
            {
                "verse": "Id subeat fatum, Gallus quod praetor in urbe"
            },
            {
                "verse": "Quondam Romulea Cornelius subiit."
            },
            {
                "verse": "Qui futuens moritur, supprema haec voce locutus:"
            },
            {
                "verse": "Quam iuvat et pulchrum est sic potuisse mori!"
            }
        ],
        [
            {
                "verse": "Tu promissa negas: vis, non vis, nec tibi constas."
            },
            {
                "verse": "Si tu non levis es, non levis ullus erit."
            }
        ],
        [
            {
                "verse": "Invide, ni nostros cessabis carpere versus,"
            },
            {
                "verse": "Veh tibi: nam de te carmina facta leges."
            }
        ],
        [
            {
                "verse": "Quam bonus egregia sit relligione Iohannes,"
            },
            {
                "verse": "Hoc docet: insano flagrat amore Dei."
            }
        ],
        [
            {
                "verse": "Miraris, promissa tibi quod epistola non sit"
            },
            {
                "verse": "Reddita. Nil mirum: nam data nulla fuit."
            }
        ],
        [
            {
                "verse": "Mobilio impositum consulto ab Apolline nomen"
            },
            {
                "verse": "Quis neget? En, cerebrum mobile semper habet."
            }
        ],
        [
            {
                "verse": "Crispum quod sacri pueri sit captus amore,"
            },
            {
                "verse": "Arguis iniuria: relligiosus homo est."
            }
        ],
        [
            {
                "verse": "Cum tibi displiceant fur, ganeo, moechus, adulter,"
            },
            {
                "verse": "Ut quoque displiceas est opus, Albe, tibi."
            }
        ],
        [
            {
                "verse": "Te, Bone, quisque vocat, semper facit ille figuram"
            },
            {
                "verse": "Antiphrasis, quando sis malus ipse nimis."
            }
        ],
        [
            {
                "verse": "Non amat indoctos Rufus vilesque poetas:"
            },
            {
                "verse": "Non igitur sese Rufus amare potest."
            }
        ],
        [
            {
                "verse": "Ad leporem Thomas invitat. Oluscula ponit."
            },
            {
                "verse": "Hoc rogo: num lepus et, Nalde, vocatur olus."
            }
        ],
        [
            {
                "verse": "Quam mihi sub terris lympham, Neptune, negasti,"
            },
            {
                "verse": "Aethereo praestat Iuppiter imbre mihi."
            }
        ],
        [
            {
                "verse": "Sexaginta novem, centum sex, octo trecenta,"
            },
            {
                "verse": "Noningenta decem milia quinque tenent."
            }
        ],
        [
            {
                "verse": "Omnia promittis semper, promissaque nunquam"
            },
            {
                "verse": "Servas: sic igitur, Candide, cuncta negas."
            }
        ],
        [
            {
                "verse": "Si non pedicas, cur gaudes, Paule, cynedo?"
            },
            {
                "verse": "Aut igitur fellas aut tibi prurit anus."
            }
        ],
        [
            {
                "verse": "Aut scis et pateris, tacitusque id pectore gaudes,"
            },
            {
                "verse": "Uxorem futui, Gargiliane, tuam,"
            },
            {
                "verse": "Aut es mentis inops, si, quod vicinia cernit"
            },
            {
                "verse": "Et populus, tu non, Gargiliane, vides."
            }
        ],
        [
            {
                "verse": "Ardet tot miser Albius puellas,"
            },
            {
                "verse": "Insunt quot Latio dies in anno."
            },
            {
                "verse": "Sed, cum sit numerus satis molestus,"
            },
            {
                "verse": "Illarum, memori domos tabella"
            },
            {
                "verse": "Et nomen simul et vias notavit,"
            },
            {
                "verse": "Unicuique diem suum dicavit,"
            },
            {
                "verse": "Et semper queritur quod ulla nunquam"
            },
            {
                "verse": "Fessas audierit preces amantis."
            },
            {
                "verse": "Quam stulte queritur, semel per annum"
            },
            {
                "verse": "Si quem sunt solitae videre tantum,"
            },
            {
                "verse": "Tam rarum fugiant procum puellae!"
            }
        ],
        [
            {
                "verse": "Vix sibi tam similis Petrus est Puglesius ipsi,"
            },
            {
                "verse": "Quam similis vero est picta tabella Petro,"
            },
            {
                "verse": "Expressit mira quem nobilis arte Philippus,"
            },
            {
                "verse": "Sic ut iure queas dicere Apellis opus."
            },
            {
                "verse": "Atque simul sese tabula sic pinxit eadem,"
            },
            {
                "verse": "Protinus a picto distet ut ille nihil,"
            },
            {
                "verse": "Ut pictos siquis cum veris conferat, horum"
            },
            {
                "verse": "Pictus uter fuerit non bene nosse queat."
            }
        ],
        [
            {
                "verse": "Tam veris similes sibi Philippus"
            },
            {
                "verse": "Et Petro simul aurea tabella"
            },
            {
                "verse": "Expressit facies manu perita,"
            },
            {
                "verse": "Quam vultus resident utrique veri,"
            },
            {
                "verse": "Ut pictis nisi vox et aura desit,"
            },
            {
                "verse": "Nec vivi careant nisi tabella."
            },
            {
                "verse": "Hoc si fiet, erunt pares utrique."
            }
        ],
        [
            {
                "verse": "Excepit miserum quae me sors improba, linguae"
            },
            {
                "verse": "Qui dicor Latiae, maximus esse parens!"
            },
            {
                "verse": "Heu, modo sum factus duri subsellia culi,"
            },
            {
                "verse": "Qui me saepe sua garrulitate necat."
            },
            {
                "verse": "Extat siqua mei vobis reverentia doctis,"
            },
            {
                "verse": "Vos precor, heu, supplex: hoc prohibete nefas."
            }
        ],
        [
            {
                "verse": "Promittis, subitoque negas audacter. Eodem"
            },
            {
                "verse": "Tempore vis, non vis, et tibi nulla fides."
            },
            {
                "verse": "Ipse dolis fallax variis circumvenis omnes,"
            },
            {
                "verse": "Retia quin, auceps, subdola cuique paras."
            },
            {
                "verse": "Perfidia vincis Penos, levitateque Gallos,"
            },
            {
                "verse": "Quaecunque invertis dissimulasque malus."
            },
            {
                "verse": "In tot se polypus nescit mutare colores,"
            },
            {
                "verse": "Prothea nec formas tot variasse ferunt,"
            },
            {
                "verse": "Ipse modis in quot mentem vultumque animumque"
            },
            {
                "verse": "Et linguam et mores vertis et ingenium."
            },
            {
                "verse": "Sed vis expediam te verbo protinus uno:"
            },
            {
                "verse": "Te levius toto vivit in orbe nihil."
            }
        ],
        [
            {
                "verse": "Dum similem ranis Naldum confingere doctum"
            },
            {
                "verse": "Tendis, et hinc vatis nomen habere putas,"
            },
            {
                "verse": "Ranarum propria, raucus, sic voce coaxas"
            },
            {
                "verse": "Persimilemque illis exprimis ore sonum,"
            },
            {
                "verse": "Ut, tua te quisquis recitantem carmina vatem"
            },
            {
                "verse": "Audierit, ranam verius esse putet."
            },
            {
                "verse": "Sic multo simulat madidumque gravemque Lyaeo"
            },
            {
                "verse": "Ebrius, et stultum sic male sanus agit!"
            }
        ],
        [
            {
                "verse": "Quam male de ranis dura fingis, inepte, querelas,"
            },
            {
                "verse": "In Naldum spargit quas tua Musa bonum,"
            },
            {
                "verse": "Efficis ut vates, bene tam ceu garrula iactas"
            },
            {
                "verse": "Rana tuum carmen blesaque verba nimis."
            },
            {
                "verse": "Nam garrire potest melius nec rana palude,"
            },
            {
                "verse": "Nec melius silvis ulla cicada fremit."
            }
        ],
        [
            {
                "verse": "Caenarum cupidus nimium, Cennine, videri"
            },
            {
                "verse": "Debueram merito ridiculusque tibi,"
            },
            {
                "verse": "Hesterna tecum si nocte, diserte sodalis,"
            },
            {
                "verse": "Ut sum pollicitus, discubuisse velim."
            },
            {
                "verse": "Nox atra atque imbres, tractus quoque longus, et urbis"
            },
            {
                "verse": "Instar torrentis rivulus omnis erat;"
            },
            {
                "verse": "Qui monstraret iter, veheret quae cymba, fugaret"
            },
            {
                "verse": "Quae tenebras oculis nulla lucerna fuit."
            },
            {
                "verse": "Ne caecus claudusque igitur, Cennine, venirem,"
            },
            {
                "verse": "Posthabui mensas hac ratione tuas."
            }
        ],
        [
            {
                "verse": "Ut spatium mutui sermonis longius adsit,"
            },
            {
                "verse": "Liber et a curis longius esse queam,"
            },
            {
                "verse": "Solicita in tutam mutavi prandia caenam:"
            },
            {
                "verse": "Est tibi cras igitur caena parata, veni!"
            },
            {
                "verse": "Haec mora capreolum convertet forsan obesum"
            },
            {
                "verse": "In leporem, fiet sive molossus aper."
            }
        ],
        [
            {
                "verse": "Ante aliquid fueram quam nos arcana iuberent"
            },
            {
                "verse": "Publica nosse patres, sum modo, Petre, nihil;"
            },
            {
                "verse": "Antea causidici nam certum munus obibam,"
            },
            {
                "verse": "Nunc dubius locus est instabilisque mihi,"
            },
            {
                "verse": "Nullius atque rei commissa negocia certae"
            },
            {
                "verse": "Procuro, incertum est sed mihi servitium."
            },
            {
                "verse": "Sancta magistratus nunc iussa capessere summi"
            },
            {
                "verse": "Est opus - hinc nimium pendeo solicitus,"
            },
            {
                "verse": "Nuncque decem retinet suspensum cura viratus:"
            },
            {
                "verse": "Sic animus titubans inter utrunque iacet."
            }
        ],
        [
            {
                "verse": "Dum Nicomedes erat tenera lanugine, fertur"
            },
            {
                "verse": "Qui peteret molles non habuisse nates."
            },
            {
                "verse": "Nunc vir factus habet plures hirsutus amantes,"
            },
            {
                "verse": "Hunc pediconum plurima turba rogat."
            },
            {
                "verse": "Vis referam causam? Nota est mensura priapi"
            },
            {
                "verse": "Omnibus, et cornu durius inguen habet:"
            },
            {
                "verse": "Sic quem tu paticum credebas esse cynedum,"
            },
            {
                "verse": "Pedicat rigidos, assis amore, senes."
            }
        ],
        [
            {
                "verse": "Si te, Valla, dolis totiens cepere sodales"
            },
            {
                "verse": "Versuti, captum si tenuere suis,"
            },
            {
                "verse": "Credulitas faciles illis tua praebuit ansas:"
            },
            {
                "verse": "Decipitur quisquis credulus est nimium."
            }
        ],
        [
            {
                "verse": "Historicis et dat, medicis, dat Lisa poetis,"
            },
            {
                "verse": "Iureque consultis grammaticisque simul:"
            },
            {
                "verse": "Lisa viris tantum dare vult lasciva peritis,"
            },
            {
                "verse": "Unaque cum toto gymnasio futuit."
            },
            {
                "verse": "Hoc facit illa quidem, vulvam quod habere disertam"
            },
            {
                "verse": "Sic putat, et famae consuluisse magis,"
            },
            {
                "verse": "Altera ne coeat tota facundius urbe,"
            },
            {
                "verse": "Neve sit alterius doctior ulla Venus."
            }
        ],
        [
            {
                "verse": "Abs te non miror Venerem quod Matho requirat,"
            },
            {
                "verse": "Sed miror monstro quod dare, Bassa, queas."
            }
        ],
        [
            {
                "verse": "Carmina non recito, Melior, tibi, Pontice, nostra,"
            },
            {
                "verse": "Ne tua tu recites, Pontice, forte mihi."
            }
        ],
        [
            {
                "verse": "Ornatus cum sis a vertice totus ad imos"
            },
            {
                "verse": "Usque pedes, pulchrum te, Mariane, putas."
            },
            {
                "verse": "Saepius ornantur rebus quoque turpia multis,"
            },
            {
                "verse": "Nec faciunt turpem cosmica quenque minus."
            }
        ],
        [
            {
                "verse": "Hic septum dextra quem respicis atque sinistra,"
            },
            {
                "verse": "Cui multo est semper turba cliente comes,"
            },
            {
                "verse": "Qui cervice tumens alta vanusque superba"
            },
            {
                "verse": "Ambulat et mira garrulitate valet,"
            },
            {
                "verse": "Qui sibi cuncta putat cunctos debere merenti,"
            },
            {
                "verse": "Arrogat ingenio maxima quaeque suo,"
            },
            {
                "verse": "Scire negat quenquam nisi se: cui semper inanis"
            },
            {
                "verse": "Gloria captatur, ambitiosus homo est."
            }
        ],
        [
            {
                "verse": "Qui bene, Paule, negat, crimen fugit ille negantis:"
            },
            {
                "verse": "At male qui praestat, hic male, Paule, negat."
            }
        ],
        [
            {
                "verse": "V geminum versis inter se necte figuris,"
            },
            {
                "verse": "Insit ut in medio littera nona suo."
            },
            {
                "verse": "Postmodo transverse ducatur linea duplex,"
            },
            {
                "verse": "O laevum claudat, dexterum omega latus."
            },
            {
                "verse": "Feceris hoc postquam, videas maiora Priapum"
            },
            {
                "verse": "Moliri, atque simul hermafroditus erit."
            }
        ],
        [
            {
                "verse": "Qui modo pauper erat, nunc est ditissimus Oddo:"
            },
            {
                "verse": "Quis cito non multas fur cumularet opes?"
            }
        ],
        []
    ]
}