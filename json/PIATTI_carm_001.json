{
    "author": "Pietro Antonio Piatti",
    "title": "carmina ad Alfonsum de Aragonia",
    "url": "http://www.poetiditalia.it/texts/PIATTI|carm|001",
    "text": [
        [],
        [
            {
                "verse": "Ibis, o felix nimium libelle,"
            },
            {
                "verse": "Usque ad Alphonsi penetrale divi"
            },
            {
                "verse": "Ibis: admisso dabitur sereni"
            },
            {
                "verse": "Copia vultus."
            },
            {
                "verse": "Iussa procumbens refer haec magistri,"
            },
            {
                "verse": "Dic: \"Adoratum venio libellus,"
            },
            {
                "verse": "Non adulatum: diadema sacros"
            },
            {
                "verse": "Poscit honores.\""
            },
            {
                "verse": "Quae senis pulchre Samii feruntur,"
            },
            {
                "verse": "Mole membrorum veteri solutas"
            },
            {
                "verse": "Mortis immunes animas reverti in"
            },
            {
                "verse": "Corpora rursus,"
            },
            {
                "verse": "In duce affirmes Calabro probari,"
            },
            {
                "verse": "Qui refert nomen pronepos avitum"
            },
            {
                "verse": "Regis et mores animosque, sacri"
            },
            {
                "verse": "Numinis instar."
            },
            {
                "verse": "Vade ter felix, refer haec, libelle!"
            },
            {
                "verse": "O quater felix, modo di secundent"
            },
            {
                "verse": "Coepta: fortuna meliore nostris"
            },
            {
                "verse": "Utere fatis!"
            },
            {
                "verse": "Si molestus sis, tenebrae manent te"
            },
            {
                "verse": "Bis ter infamem, miserum quater bis"
            },
            {
                "verse": "Vendicent turpes sibi quem tabernae"
            },
            {
                "verse": "Iure vetusto."
            },
            {
                "verse": "Si decus Phoebi, ducibusque longe"
            },
            {
                "verse": "Doctior claris, rata si poetis"
            },
            {
                "verse": "Oderit te spes, quis amet, libelle?"
            },
            {
                "verse": "Institor omnis."
            },
            {
                "verse": "Ipse te divasque novem perosus"
            },
            {
                "verse": "Odero, infelix et ineptus auctor:"
            },
            {
                "verse": "I tamen, sacro ducis ore fretus"
            },
            {
                "verse": "Non ope nostra."
            }
        ],
        [
            {
                "verse": "Mos fuit Eois nunquam sine munere Persis"
            },
            {
                "verse": "Ora salutandi regis adire sui;"
            },
            {
                "verse": "Esse quoque hoc Latiae licuit mihi cernere gentis,"
            },
            {
                "verse": "Ut placitura suis dona parentur heris."
            },
            {
                "verse": "Excelsi titulis, auro capiuntur avari,"
            },
            {
                "verse": "Quis nihil esse parum nec satis esse potest;"
            },
            {
                "verse": "Tota solet ratio quid amat quid abhorret haberi:"
            },
            {
                "verse": "Donandus princeps a sapiente manu."
            },
            {
                "verse": "Nos tibi, sidereo iuveni regique futuro,"
            },
            {
                "verse": "Immortalis avi nomen et umbra tui,"
            },
            {
                "verse": "Nil, Alponse, magis quam carmina duximus aptum,"
            },
            {
                "verse": "More quod Ausonio barbarico ve darem."
            },
            {
                "verse": "Tu decoras Helicona sacrum, tu Palladis artes,"
            },
            {
                "verse": "Quod decus est rarum, militiamque tenes."
            },
            {
                "verse": "Cederet ingenio pariter Nero, Drusus et armis,"
            },
            {
                "verse": "Dando tibi large Caesar, amore Titus,"
            },
            {
                "verse": "Scipio per vitae decus omne domique forisque,"
            },
            {
                "verse": "Traianumque fide cedere posse puto."
            },
            {
                "verse": "Tum nova, tum veterum monumenta diserta legenti"
            },
            {
                "verse": "Romani imperii cede, lucerna vigil,"
            },
            {
                "verse": "Cedat Achilleides animis et Honorius aevo,"
            },
            {
                "verse": "Venanti Hippolitus succubuisse potest."
            },
            {
                "verse": "Castore stringis equum melius, fratremque palaestra"
            },
            {
                "verse": "Vincis, Olympiaca dexteritate celer."
            },
            {
                "verse": "Quis rerum summam non optet moribus istis,"
            },
            {
                "verse": "Teque sub Augusto vivere teque mori?"
            },
            {
                "verse": "Felix Parthenope regem sortita futurum"
            },
            {
                "verse": "Invidiae, qualis Roma beata tulit;"
            },
            {
                "verse": "O me felicem ante alios, si regius ille"
            },
            {
                "verse": "Sit tuus a nobis carmine partus amor."
            }
        ],
        [
            {
                "verse": "Nostra revolventi mihi tempora nuper obortae"
            },
            {
                "verse": "Sunt lachrymae, gravis ad nares mihi nausea venit"
            },
            {
                "verse": "Nostri aevi, quod non possis, Alphonse, metallo,"
            },
            {
                "verse": "Dive, satum ex ullo sed inerti dicere limo:"
            },
            {
                "verse": "Sic obscoena vigent, sic coniuravimus omnes"
            },
            {
                "verse": "Tollere virtutum morientia semina passim,"
            },
            {
                "verse": "Nil altum caput ultra oculis animo ve tuentes."
            },
            {
                "verse": "Ecce querebatur mihi se Tritonia Pallas"
            },
            {
                "verse": "Omnia dura pati, quod idem modo questus Apollo"
            },
            {
                "verse": "Luce carere sacras et mendicare sorores"
            },
            {
                "verse": "Addidit, obscura squallens ferrugine Mavors"
            },
            {
                "verse": "Ipse mihi dixit quid avaro cesserit orbi."
            },
            {
                "verse": "His affectus, ubi lachrymae cessere parumper,"
            },
            {
                "verse": "Natali sine fine meo convicia dixi,"
            },
            {
                "verse": "Quod mihi contigerit tam foedo tempore nasci"
            },
            {
                "verse": "Mecum indignabar. Quis enim non horreat istam"
            },
            {
                "verse": "Desidiam? Tales volventem pectore curas"
            },
            {
                "verse": "Talibus hortatur mea me nitidissima Clio:"
            },
            {
                "verse": "\"Desine sollicitis tantum indulgere querelis,"
            },
            {
                "verse": "Noster alumne, modum generoso pone dolori!"
            },
            {
                "verse": "Iam tibi praedico, totus renovabitur orbis,"
            },
            {
                "verse": "Italiam priscis componi moribus olim"
            },
            {
                "verse": "Aspicies, aderunt scelerum vestigia nusquam:"
            },
            {
                "verse": "Inclyta Parthenope dabit haec momenta Latinis"
            },
            {
                "verse": "Rebus, Aragoniae debebunt tempora genti,"
            },
            {
                "verse": "Quam sacer Alphonsus meritus aequavit Olympo,"
            },
            {
                "verse": "Filius accumulat, rex invictissimus armis"
            },
            {
                "verse": "Ferdinandus, amor superum. probitatis alumnus."
            },
            {
                "verse": "At sua progenies toti dabit aurea mundo"
            },
            {
                "verse": "Saecula: de gemina Parnasi in vertice lauro"
            },
            {
                "verse": "Serta novo Alphonso divae conteximus omnes;"
            },
            {
                "verse": "In cunctis iam reddit avum, quam nomine tam re."
            },
            {
                "verse": "Est germana duci Lianora simillima virgo"
            },
            {
                "verse": "Regia, naturae decus, Hercule digna marito,"
            },
            {
                "verse": "Principe digna tuo, quem praeferet illa priori"
            },
            {
                "verse": "Iussa volensque viro; nec erit mora longa: tenebit"
            },
            {
                "verse": "Littora Ferrariae Phaethonteasque per undas"
            },
            {
                "verse": "Herculis in thalamo foecunda locabitur uxor,"
            },
            {
                "verse": "Alcidae sobolem dabit aequam, nobile germen"
            },
            {
                "verse": "Florescet Latio nec avorum cedet honori:"
            },
            {
                "verse": "Forsan et imperio dabitur maiore potiri."
            },
            {
                "verse": "Iam nova lux veniet. Pater hoc sancivit, ut omni"
            },
            {
                "verse": "Consulat Italiae: Latii gaudete coloni!"
            },
            {
                "verse": "Vestra salus veniet; cum venerit, ite frequentes"
            },
            {
                "verse": "Lauriferi, meritas superis exolvite grates."
            },
            {
                "verse": "Nocte dieque tuus super hanc incenditur heros,"
            },
            {
                "verse": "Ardet amans coniunx et honesto carpitur igni."
            },
            {
                "verse": "Ire. cor Herculeum, multa cum luce videbis,"
            },
            {
                "verse": "Alma, Sigismundum, qui mox connubia firmet,"
            },
            {
                "verse": "Et sponsam quanto procerum decet agmine ducat."
            },
            {
                "verse": "Hunc, si tu sapies, comitabere; plectra lyramque"
            },
            {
                "verse": "Fer tecum, faciles dabimus tibi carmina nymphae;"
            },
            {
                "verse": "Usque adeo tua nos vetus indulgentia tangit"
            },
            {
                "verse": "Et iuvat accitas supremis rebus adesse:"
            },
            {
                "verse": "Scilicet haud unquam maiore vocabimur in re."
            },
            {
                "verse": "Dic Calabrum, Platine, ducem, quo principe virtus"
            },
            {
                "verse": "Prisca suos omnes numeros habitura redibit,"
            },
            {
                "verse": "Dic Hymen sacrum, dic incrementa deorum,"
            },
            {
                "verse": "Dic decus omne novum, dic gaudia totius orbis.\""
            },
            {
                "verse": "Dixit, ab his raptim fugiens Helicona revisit."
            },
            {
                "verse": "At mihi Parthenopes adeundae plurimus ardor"
            },
            {
                "verse": "Crevit; ad Herculeas haud frustra fugimus aras:"
            },
            {
                "verse": "Ille mihi tutum profugo concessit asylum"
            },
            {
                "verse": "Admovitque suis me circum altaria sacris."
            },
            {
                "verse": "Ergo erit ille mihi semper deus, illius adsum"
            },
            {
                "verse": "Auspicio, qualis comitatus Iasona vates"
            },
            {
                "verse": "Threicius, si parva licet componere magnis."
            },
            {
                "verse": "Vos ego praesentes veneror, mea numina, divos,"
            },
            {
                "verse": "Aspicio simul et quales fore Musa locuta est."
            },
            {
                "verse": "Sponsa deam sese vultu incessuque fatetur"
            },
            {
                "verse": "Et superum genus, Alcidae qualem decet esse"
            },
            {
                "verse": "Consortem. Quid vos, caelestia pignora, fratres"
            },
            {
                "verse": "Eloquar? Ante alios, dux illustrissime, salve,"
            },
            {
                "verse": "Sol oriens sparsure iubar mortalibus ingens,"
            },
            {
                "verse": "Qualencunque meum venia dignare libellum,"
            },
            {
                "verse": "Qua tibi procumbens nemo frustratus abivit,"
            },
            {
                "verse": "Quam praestare soles adeunti supplice vultu,"
            },
            {
                "verse": "Qua ve salutantes non dedignaris amicos:"
            },
            {
                "verse": "Sis placuisse memor fluvialis rustica lymphae"
            },
            {
                "verse": "Pocula supremo nactoque Artaxata regi."
            },
            {
                "verse": "Quicquid in Herculea peregrinus et armiger aula"
            },
            {
                "verse": "Lusimus, unius quod opus collegimus anni,"
            },
            {
                "verse": "Dux Alphonse, magis tibi iure dicavimus ulli"
            },
            {
                "verse": "Quam Latii solio: tibi carmina nostra legenti"
            },
            {
                "verse": "Saepe tui occurrent Alcidae nomina fratris;"
            },
            {
                "verse": "Adde quod armorum decus es tutelaque Phoebi,"
            },
            {
                "verse": "Regia qui duplici lustrabis tempora lauro:"
            },
            {
                "verse": "Quod superest tibi se cum carmine dedicat auctor."
            }
        ]
    ]
}