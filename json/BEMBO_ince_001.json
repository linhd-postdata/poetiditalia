{
    "author": "Pietro Bembo",
    "title": "carmina incerta",
    "url": "http://www.poetiditalia.it/texts/BEMBO|ince|001",
    "text": [
        [
            {
                "verse": "Quae celebrat thermas Echo et stagna alta Neronis,"
            },
            {
                "verse": "Deludit voces concava saepe meas."
            },
            {
                "verse": "Saepe hic Narcissum expecto, simul illa moratur;"
            },
            {
                "verse": "Si queror, haec queritur; si gemo, et illa gemit."
            },
            {
                "verse": "Quisnam clamor? Amor. Quisnam furor? uror. An Echo?"
            },
            {
                "verse": "Echo. Quae maior poena in amore? morae."
            },
            {
                "verse": "Expectas Narcissum? issum. Quae causa morandi?"
            },
            {
                "verse": "Orandi. Num haec dicta notabit? abit."
            },
            {
                "verse": "Affuerat? fuerat. Num isthic? hic. Quem fugit iste?"
            },
            {
                "verse": "Is te, etiam me. Quam malum amare? mare."
            },
            {
                "verse": "Num veniet? veniet. Quae spes? aes. Vincitur auro?"
            },
            {
                "verse": "Auro. Victor ero prodigus aeris? eris."
            },
            {
                "verse": "Sunt pueri fragiles? agiles. Vi muneris? aeris."
            },
            {
                "verse": "Quis docet haec? Echo. Cur bene clamat? amat."
            }
        ],
        [
            {
                "verse": "Fessus Amor ubi Mors se pallida forte tenebat"
            },
            {
                "verse": "Hospitium ignarus sole cadente subit."
            },
            {
                "verse": "Post epulas ambo pariter dant membra quieti;"
            },
            {
                "verse": "Surgunt cum nondum fulgeret orta dies."
            },
            {
                "verse": "Sic imprudentes permutavere pharetras:"
            },
            {
                "verse": "Munus abit procul hic et procul illa suum."
            },
            {
                "verse": "Mors ut conspexit valido quos fixerat ictu"
            },
            {
                "verse": "In venerem curis incaluisse novis,"
            },
            {
                "verse": "Mirata est; miratur Amor, quos blanda putabat"
            },
            {
                "verse": "Oscula iuncturos succubuisse neci."
            },
            {
                "verse": "Iratus Mortem quaerit, Mors quaerit Amorem,"
            },
            {
                "verse": "Dum putat illusam se pueri esse dolis."
            },
            {
                "verse": "Concurrunt tandem et tumidi convitia primo,"
            },
            {
                "verse": "Mox arcu. intento spicula uterque parat."
            },
            {
                "verse": "Quod ni se mediam Thaumantias ipsa dedisset,"
            },
            {
                "verse": "Mors sua sensisset et sua tela puer."
            },
            {
                "verse": "O Thaumantias, o <minime> mortalibus aequa,"
            },
            {
                "verse": "Quis furor has partes ut tuerere fuit?"
            },
            {
                "verse": "Non ego acidalio gemerem nunc saucius ictu,"
            },
            {
                "verse": "Tutus ab immiti conditione necis."
            }
        ],
        [
            {
                "verse": "Lycda, fugit tempus; lascivi, lude, iocare,"
            },
            {
                "verse": "Sunt dolor et lachrymae semper in insidiis."
            },
            {
                "verse": "Tantillum credas quod tantum dicimus; una est"
            },
            {
                "verse": "Quam trahimus vivi non mora, sed morula."
            },
            {
                "verse": "Lycda, manum da, Lycda, manum necte, imprime, stringe,"
            },
            {
                "verse": "O Veneris facies, tactilis o facula."
            },
            {
                "verse": "Iunge labella; parum est, iunge altius, insere linguam,"
            },
            {
                "verse": "Sic ah sic facies oscula mollicula."
            },
            {
                "verse": "Lude intus, non ore exi, pro millibus unum"
            },
            {
                "verse": "Basiolum da, quo se insinuent animae."
            },
            {
                "verse": "Sic ah sic animae miscentur, vertimur ambo,"
            },
            {
                "verse": "In te ego tuque in me, dulce tamen morimur."
            },
            {
                "verse": "Non morimur, vitam sed vivere discimus, in te"
            },
            {
                "verse": "Vivo ego, tuque in me mollius et melius."
            }
        ],
        [
            {
                "verse": "Uti nives post asperas, cum hiems vice"
            },
            {
                "verse": "Blandi Favoni pellitur"
            },
            {
                "verse": "Nemore e virente, sole cum primo vagum"
            },
            {
                "verse": "Tenella cerva effert pedem,"
            },
            {
                "verse": "Et nunc aprico in colle nunc ad limpidi"
            },
            {
                "verse": "Undas loquaces rivuli,"
            },
            {
                "verse": "Ipsis procul pastoribus, villis procul"
            },
            {
                "verse": "Amata tondet gramina"
            },
            {
                "verse": "Nullum sagittae ictum timens, nullum dolum"
            },
            {
                "verse": "Cum latere vulnus accipit,"
            },
            {
                "verse": "Sic ipse nullum suspicans miser malum"
            },
            {
                "verse": "Ibam die illo, Delia,"
            },
            {
                "verse": "Tui quo ocelli fulgidis stellis pares"
            },
            {
                "verse": "Quas Vesper accendit Polo,"
            },
            {
                "verse": "Tacente nocte, pectus hoc letalibus"
            },
            {
                "verse": "Tot sauciarunt spiculis."
            }
        ],
        [
            {
                "verse": "Maxima facundae subiit certamina linguae"
            },
            {
                "verse": "Iam puer et, patriae caros amplexus honores,"
            },
            {
                "verse": "Rite salutavit venientia munera noster"
            },
            {
                "verse": "Angelus et primam gaudet decorare iuventam."
            },
            {
                "verse": "Nunc, o Phoebe pater, tuus est cantandus alumnus!"
            },
            {
                "verse": "Pande sacros latices inconcessumque profanis"
            },
            {
                "verse": "Limen, et, umbriferi grata inter frigora luci,"
            },
            {
                "verse": "Tende chelyn: doctae veniant ad plectra sorores"
            },
            {
                "verse": "Inque gyrum graciles, Clio ducente choreas,"
            },
            {
                "verse": "Hanc pergant celebrare diem, Libethron et omnis"
            },
            {
                "verse": "Collis ovet, cupiantque ipsae descendere laurus."
            },
            {
                "verse": "Tu modo iampridem, nostrae spes altera vitae,"
            },
            {
                "verse": "Et morum studiique comes, quem Tonis honestus"
            },
            {
                "verse": "Posceret, et caro laudaret Nisus amico,"
            },
            {
                "verse": "Disce palatinos iuvenis perferre labores,"
            },
            {
                "verse": "Otiaque in magnas mutare Heliconia curas"
            },
            {
                "verse": "Et Musas vestire toga. Tibi protinus ipsa"
            },
            {
                "verse": "Monstrabit Fortuna viam, virtusque magistra"
            },
            {
                "verse": "Ducet, ubi emeriti, magna inter praemia ludi,"
            },
            {
                "verse": "Candida perpetuae speres praeconia famae."
            },
            {
                "verse": "Quis mihi, laudato (precor) et surgenti sodali,"
            },
            {
                "verse": "Laetitiae votique modus? Procul omnis abesto"
            },
            {
                "verse": "Livor edax tristesque metus curaeque malignae,"
            },
            {
                "verse": "Et properent hilares lusus et nuda voluptas,"
            },
            {
                "verse": "Et favor, et laeta praestans victoria palma."
            },
            {
                "verse": "Spargite vos leves violas et olentia serta,"
            },
            {
                "verse": "Naides, et virides huc huc afferte corymbos,"
            },
            {
                "verse": "Fronde nihil tectae, quales cum caerula Tethis"
            },
            {
                "verse": "Antra subit poscitque rosas; vos littora circum"
            },
            {
                "verse": "Luditis, ac medio languescit ab aequore Triton."
            },
            {
                "verse": "Insanire lubet, neque non cum Troica castra"
            },
            {
                "verse": "Fregerat et praeda spoliisque redibat opimis"
            },
            {
                "verse": "Aeacides, fesso magis applaudebat amico"
            },
            {
                "verse": "Patroclus, nec, post Cretei funera monstri,"
            },
            {
                "verse": "Laetior Actaeo venientem in littore Theseum"
            },
            {
                "verse": "Haemonius longis suscepit nexibus Heros."
            },
            {
                "verse": "O semper memorande dies semperque canende,"
            },
            {
                "verse": "Felix, o niveo multum signande lapillo!"
            },
            {
                "verse": "Sic primas spoliare genas, floresque iuventae"
            },
            {
                "verse": "Carpere, ac audentes decet exordirier annos."
            },
            {
                "verse": "Aspicis ut lucis alius nitor, altera Caeli"
            },
            {
                "verse": "Temperies? Nosterque suos ut torqueat ignes"
            },
            {
                "verse": "Fortius, et tanto timeat iam Phoebus alumno?"
            },
            {
                "verse": "Tales credibile est ipsum Pythone perempto"
            },
            {
                "verse": "Adduxisse dies; sed quid nunc Aethere ab alto"
            },
            {
                "verse": "Incendit nubes? heuque fragor? an ne Tonanti"
            },
            {
                "verse": "Tristia suppositis mittuntur fulmina terris?"
            },
            {
                "verse": "Ille quidem raro purus tonat, ite, profani."
            },
            {
                "verse": "En Deus (en, procul este, Deus), talaria cerno"
            },
            {
                "verse": "Anguesque et subiti gestamina nota galeri."
            },
            {
                "verse": "Quisquis ades, precibus nunc nunc votisque favete,"
            },
            {
                "verse": "Quidne ferat tacito, iubeatne attendite vultu."
            },
            {
                "verse": "Ipse Deum (si fas) paucis prius ore rogabo:"
            },
            {
                "verse": "\"Salve, magnorum scrutator fide Deorum,"
            },
            {
                "verse": "Praevisum longe numero mihi, quae modo portas"
            },
            {
                "verse": "Sint bona, sint multos multum iucunda per annos."
            },
            {
                "verse": "Sit laevum, sit triste nihil Te, grate, precamur\"."
            },
            {
                "verse": "Vix bene finieram, cum protinus ille reductis"
            },
            {
                "verse": "Sistit iter pennis, vacuumque per aera pendens"
            },
            {
                "verse": "Sparsit odorato pandentes flore Penates,"
            },
            {
                "verse": "Et timbrae foliis et amantis littora Myrti,"
            },
            {
                "verse": "Atque ait: \"O nostra, iuvenis, dignissima virga,"
            },
            {
                "verse": "Adriacos inter proles spectanda nepotes,"
            },
            {
                "verse": "Non te fas sine me (redeant modo talia saepe)"
            },
            {
                "verse": "Hanc, Gabriel, transire diem, mihi nec tua festa,"
            },
            {
                "verse": "Nec chorus hic merito, nec tu fraudandus honore es,"
            },
            {
                "verse": "Ipse huc ex alto mecum venisset Olympo"
            },
            {
                "verse": "Iuppiter, ut stabat, non ullum versus in annum,"
            },
            {
                "verse": "Sed labor e toto venientia numina caelo"
            },
            {
                "verse": "Gratatum et laetos ista ob tua munera divos"
            },
            {
                "verse": "Suscipere est illi; iam nec tam Dardana curae"
            },
            {
                "verse": "Praeda, nec Iliacus tantum dilectus Iulus."
            },
            {
                "verse": "Is tibi (nec poterat maius dare munus) ab illa"
            },
            {
                "verse": "Gente dedit patriam, quae cum bene plurima ponto"
            },
            {
                "verse": "Imperet ut terris, ipsam illi subdere Cretem"
            },
            {
                "verse": "Maluit, atque omnes iussit servire per annos."
            },
            {
                "verse": "Ille etiam, cum te nuper Lucina sub auras"
            },
            {
                "verse": "Protulit, et teneros perfudit nectare vultus"
            },
            {
                "verse": "Formavitque genas, ne non aequalis ab omni"
            },
            {
                "verse": "Parte fores, grate concessit munera formae,"
            },
            {
                "verse": "Binaque de nostro posuit tibi nomina caelo."
            },
            {
                "verse": "Tunc quoque cum primos coepisti fingere gressus,"
            },
            {
                "verse": "Et pedibus te ferre tuis, meditataque verba"
            },
            {
                "verse": "Promere, et ostensum blandus vocitare parentem,"
            },
            {
                "verse": "- Huic steteris custos, dixit mi, nate, tuisque"
            },
            {
                "verse": "Crescentem puerum comitatus gressibus, ore hoc"
            },
            {
                "verse": "Primum iter, et facilis cursus moderate iuventae."
            },
            {
                "verse": "Discat opes animi, doctasque excalleat artes,"
            },
            {
                "verse": "Et multum aequales, et multum disserat annos."
            },
            {
                "verse": "Post quoque cum veniet matura et serior aetas"
            },
            {
                "verse": "Hunc doleant ipsi se non habuisse priores -."
            },
            {
                "verse": "Ex illo mihi tu cordi, ceu pulla columbae"
            },
            {
                "verse": "Proles, aut Libycae modo nata leaenula matri,"
            },
            {
                "verse": "Mox etiam, cum tu Adriacos transire per aestus"
            },
            {
                "verse": "Hesperiosque sinus, mores cultusque locorum"
            },
            {
                "verse": "Discere et insueto velles durare labori,"
            },
            {
                "verse": "Assensi, iuvique vias, reditusque secundos"
            },
            {
                "verse": "In patriam, tutaque dedi consistere terra."
            },
            {
                "verse": "Me duce, Caphareos scopulos, Syrtesque sonantes"
            },
            {
                "verse": "Et Siculam rabiem posses atque ultima ponti"
            },
            {
                "verse": "Littora et occiduam securus visere Thylem."
            },
            {
                "verse": "Sed iuvet hoc alios, et totum circuat orbem"
            },
            {
                "verse": "Sisyphius sanguis: te magni grata senatus"
            },
            {
                "verse": "Munera et egregias deceat sperare secures."
            },
            {
                "verse": "Hoc tibi, quid quoque nunc dubitas? defendere causas"
            },
            {
                "verse": "Contigit, et patriae rectos perdiscere mores"
            },
            {
                "verse": "Demissum a Superis. Macte, has, macte, accipe laetas"
            },
            {
                "verse": "Primitias, et dona manu sunt haec tamen ipsa"
            },
            {
                "verse": "Forte annis maiora tuis, sed parvulus angues"
            },
            {
                "verse": "Vicerat in cunnis Tirynthius, et puer inter"
            },
            {
                "verse": "Iam bellare viros mediis gaudebat Amyclis,"
            },
            {
                "verse": "Cyllareas velox Castor perstringere habenas:"
            },
            {
                "verse": "Est aliquid prima se se exercere iuventa,"
            },
            {
                "verse": "Altius, et magnis praecingere pectora rebus."
            },
            {
                "verse": "His alios, tibi, me functo, promittere honores"
            },
            {
                "verse": "Iuppiter, atque alios iussit, <tu> cunctaque fata"
            },
            {
                "verse": "Et Pylios, modo perge dies, atque Aesonis annos,"
            },
            {
                "verse": "Digne puer, cui laeta suas ferat Africa messes,"
            },
            {
                "verse": "Et Tagus et totis Aemus decurrat arenis\"."
            }
        ],
        [
            {
                "verse": "Pierides magno genus ab Iove, queis labor alto"
            },
            {
                "verse": "Asserere interitu clarorum gesta virorum,"
            },
            {
                "verse": "Longaque consulere involvant ne saecla tenebrae,"
            },
            {
                "verse": "Neu subeant animos priscarum oblivia rerum;"
            },
            {
                "verse": "Linquere si gelidas Permessi fluminis undas,"
            },
            {
                "verse": "Murmuraque Aonii fontis rupemque potestis,"
            },
            {
                "verse": "Alato quam excussus equo sacer abluit amnis;"
            },
            {
                "verse": "Huc, precor, huc non sit grave concessisse: fluenta"
            },
            {
                "verse": "Hic quoque sunt virides inter labentia ripas,"
            },
            {
                "verse": "Hic quoque perspicui fontes et amoena vireta."
            },
            {
                "verse": "Nec procul umbrosae valles, tacitique recessus,"
            },
            {
                "verse": "Prataque nec pictis distincta coloribus absunt."
            },
            {
                "verse": "Benaci ad ripam dulces captabimus umbras,"
            },
            {
                "verse": "Antiqui donec referam connubia Sarcae,"
            },
            {
                "verse": "Et Gardae liquidas translatum nomen ad undas."
            },
            {
                "verse": "Sunt ignota quidem, et multis haec obsita saeclis;"
            },
            {
                "verse": "Vos meminisse tamen, vos et memorare potestis."
            },
            {
                "verse": "Eia agite, ipse lacus sternit cantantibus undam,"
            },
            {
                "verse": "Nec fremitu assurgens, nec fluctu concitus ullo."
            },
            {
                "verse": "Sarca erat alpinos inter clarissimus amnes,"
            },
            {
                "verse": "Qui montana ruens inter fragmenta sonanti"
            },
            {
                "verse": "Gurgite praecipiti spumans delabitur unda."
            },
            {
                "verse": "Hic dum forte Arci per vallem et pinguia culta"
            },
            {
                "verse": "Mitior allapsu leni rigat arva, suasque"
            },
            {
                "verse": "Attenuans vires per prata virentia fundit,"
            },
            {
                "verse": "Tectus harundinea madidum caput extulit umbra"
            },
            {
                "verse": "Gurgite de medio, circumspectansque subinde"
            },
            {
                "verse": "Hinc atque hinc laevae deflexit lumina ripae."
            },
            {
                "verse": "Atque hic umbrosam prope morum visa fluentes"
            },
            {
                "verse": "Pectere nympha comas ad solem, quas modo fontis"
            },
            {
                "verse": "Egelidi intingens secreta laverat unda."
            },
            {
                "verse": "Benaco hanc olim rapta de Balbide nympha"
            },
            {
                "verse": "Progenitam, dici Gardam voluere parentes,"
            },
            {
                "verse": "Cedentem nulli vultus formaeque nitore"
            },
            {
                "verse": "Quae nemora alta colunt fontesque aut stagna Dearum."
            },
            {
                "verse": "Sed tunc non magno saliens Benacus ab ortu"
            },
            {
                "verse": "Rivus erat, modico qui stagnans gurgite laevam"
            },
            {
                "verse": "Vallis ad apricae partem secesserat, alta"
            },
            {
                "verse": "Dum timet ad dextram labentis flumina Sarcae."
            },
            {
                "verse": "Huius ut ad roseos defixit lumina vultus:"
            },
            {
                "verse": "\"Si me, virgo, tuis non dedignabere taedis,"
            },
            {
                "verse": "Ne me aliquem credas, inquit, de plebe creatum,"
            },
            {
                "verse": "Ille ego sum aereis qui nascor in alpibus, in quem"
            },
            {
                "verse": "Innumeri exonerant nivium sua pondera montes;"
            },
            {
                "verse": "Qui convulsa trahens non uno ex vertice saxa"
            },
            {
                "verse": "Vorticibus vallem rapidis hanc Sarca pererro."
            },
            {
                "verse": "Omnia cum libuit sterno sata, votaque spemque"
            },
            {
                "verse": "Agricolarum eludo; at cum libet, arva remisso"
            },
            {
                "verse": "Flumine perlustro, et florentia rura peragro,"
            },
            {
                "verse": "Humorem glebis tacitum atque alimenta ministrans,"
            },
            {
                "verse": "Ut poma evincant ramos, atque horrea messes,"
            },
            {
                "verse": "Efficio; sic finitimis dominamur in agris\"."
            },
            {
                "verse": "Dicere plura parabat, at illa rubore decentes"
            },
            {
                "verse": "Interfusa genas, veluti perfuderit ostro"
            },
            {
                "verse": "Siquis ebur, roseis vel candida lilia sertis,"
            },
            {
                "verse": "Effugit, et medio haerentem sermone relinquit."
            },
            {
                "verse": "Tum Sarca in vitreas Benaci proruit undas,"
            },
            {
                "verse": "Atque illum his audens compellat vocibus ultro:"
            },
            {
                "verse": "\"Ex aequo tecum est animus, Benace, pacisci."
            },
            {
                "verse": "Legitimos Gardae, Divos quod tu ipse precari"
            },
            {
                "verse": "Nunquam ausus, nunquam tibi quod contingere posset"
            },
            {
                "verse": "Sperasses, thalamos peto: pacem aeternaque tecum"
            },
            {
                "verse": "Foedera percutiam: inter nos satis hactenus esto"
            },
            {
                "verse": "Ira certatum atque odio. Quam ferre maritis"
            },
            {
                "verse": "Consuevere nurus dotem, non ferre recuso"
            },
            {
                "verse": "Ipse meae sponsae. Mansuri pignus amoris"
            },
            {
                "verse": "Confundam mea regna tuis, discrimen aquarum"
            },
            {
                "verse": "Sit nullum inter nos, nomen cedamus uterque,"
            },
            {
                "verse": "Tu natae ut dotem exsolvas, ego munera nuptae."
            },
            {
                "verse": "Garda tui simul et nostri sit gurgitis heres."
            },
            {
                "verse": "Atque hic praecipue nostro qui flumine cretus"
            },
            {
                "verse": "Hanc vallem implebit magni lacus aequoris instar,"
            },
            {
                "verse": "Ventura ut posthac connubia nostra loquantur"
            },
            {
                "verse": "Saecula, et aeternum nostros testentur amores,"
            },
            {
                "verse": "Signetur placet egregio de nomine Gardae,"
            },
            {
                "verse": "Garda sit ut nullo per me non nobilis aevo\"."
            },
            {
                "verse": "His pater auditis, fugat omnem mente timorem"
            },
            {
                "verse": "Atque odium; bene consultum nataeque sibique"
            },
            {
                "verse": "Esse putat vel coniugio vel munere tanto."
            },
            {
                "verse": "Moxque manum iuveni intendens, haec insuper addit:"
            },
            {
                "verse": "\"Non haec, Sarca, Deum veniunt sine numine; mentem"
            },
            {
                "verse": "Caelicolum pater hanc tibi summo inspirat olympo,"
            },
            {
                "verse": "Qui statuens odiis ut res utriusque sepultis"
            },
            {
                "verse": "Laetius assurgant, paribus communia regna haec"
            },
            {
                "verse": "Auspiciis iubet et sceptris moderemur iisdem."
            },
            {
                "verse": "Nulla tuis per me fuerit contentio dictis."
            },
            {
                "verse": "Cuncta probo, gener ipse places ante omnia; natam"
            },
            {
                "verse": "Unica quae nostrae spes est iucunda senectae,"
            },
            {
                "verse": "Quod tibi quodque illi sit faustum, spondeo; dextra haec"
            },
            {
                "verse": "Polliciti et veri posthac sit pignus amoris\"."
            },
            {
                "verse": "Inde manum pallentis adhuc multumque timentis"
            },
            {
                "verse": "Attollit natae, generoque innectit, et \"Esto"
            },
            {
                "verse": "Hic, inquit, tuus auspicibus Dis, Garda, maritus;"
            },
            {
                "verse": "Cum quo mox pulchra videam te prole parentem\"."
            },
            {
                "verse": "Illa verecundo niveum os perfusa rubore"
            },
            {
                "verse": "Sidereos terrae vultus et lumina figit,"
            },
            {
                "verse": "Insperata premens occulta gaudia mente,"
            },
            {
                "verse": "Ergo diem placuit certam statuisse, iugales"
            },
            {
                "verse": "Qua thalamos ineant, qua sollemnes hymenaeos"
            },
            {
                "verse": "Concelebrent: it finitimas vaga fama per urbes,"
            },
            {
                "verse": "Perque agros, montes, vicinaque flumina, perque"
            },
            {
                "verse": "Silvicolas Dryades et amantes rura Napaeas."
            },
            {
                "verse": "Antrum ingens fuit excelsa sub rupe cavati"
            },
            {
                "verse": "Montis, ab ingressu patulo quod protinus ore"
            },
            {
                "verse": "Panditur introrsum, mox in spatia ampla recedens,"
            },
            {
                "verse": "Humida per varios partitur tecta recessus."
            },
            {
                "verse": "Desuper irriguo dependent pumice saxa,"
            },
            {
                "verse": "Et circum viridi stant picta sedilia musco."
            },
            {
                "verse": "Vestibuli ad dextram ramis florentibus hortos"
            },
            {
                "verse": "Aprici claudunt scopuli, quibus aspera nulla"
            },
            {
                "verse": "Tempestas viridem foliorum excussit honorem."
            },
            {
                "verse": "Non annus variare vices, non tempora norunt."
            },
            {
                "verse": "Semper odoratis pendet vindemia citris"
            },
            {
                "verse": "Aurea, surgenti semper subit altera foetu;"
            },
            {
                "verse": "Quaeque super gravibus pomis nova poma recumbunt,"
            },
            {
                "verse": "Prospectu vario tabulata per alta renident."
            },
            {
                "verse": "His, quae massylio quondam servata draconi"
            },
            {
                "verse": "Herculeae carpsere manus, his naufragus heros"
            },
            {
                "verse": "Dulichius quae Corcyrae miratus in hortis,"
            },
            {
                "verse": "Invidisse queant. Haec magni regia Sarcae"
            },
            {
                "verse": "Tunc fuit; huc fessum se se referebat ab undis"
            },
            {
                "verse": "Cum libuit longo vires reparare labori."
            },
            {
                "verse": "Hic ergo in mediis thalamus penetralibus ingens"
            },
            {
                "verse": "Erigitur pedibus pariter sublimis eburnis"
            },
            {
                "verse": "Et gradibus variis; tum sponda illusa figuris"
            },
            {
                "verse": "Utraque, nunc auro nunc dente intexitur indo."
            },
            {
                "verse": "Conclavi thorus in medio velatur amictu"
            },
            {
                "verse": "Purpureo, spinis horrens quem carduus ambit"
            },
            {
                "verse": "Aureus, et foliis et lento vimine limbum"
            },
            {
                "verse": "Saepius intexens, et eodem margine currens."
            },
            {
                "verse": "Parte alia priscis pendent variata figuris"
            },
            {
                "verse": "Aulaea, intextis quae non Atrabata Gallis"
            },
            {
                "verse": "Misere, aut Morinum extremae gens ultima terrae,"
            },
            {
                "verse": "Sed quae parmensi doctae de vellere nymphae"
            },
            {
                "verse": "Texuerant vario pariter distincta colore."
            },
            {
                "verse": "Nam procul hinc agmen ramosis cornibus errat"
            },
            {
                "verse": "Cervorum, incessu gestans capita alta superbo."
            },
            {
                "verse": "Illic auriti lepores, capreaeque fugaces,"
            },
            {
                "verse": "Demissis aliae longis cervicibus herbas"
            },
            {
                "verse": "Attondent, aliae per mollia prata recumbunt,"
            },
            {
                "verse": "Nonnullae arrectis pavitantes auribus adstant."
            },
            {
                "verse": "Ergo dies optata aderat; montana relinquit"
            },
            {
                "verse": "Proxima quisque; ruunt Baldi de vertice nymphae"
            },
            {
                "verse": "Grandia vimineis portantes dona canistris."
            },
            {
                "verse": "Quaeque Nagum educto positum sub vertice, quaeque"
            },
            {
                "verse": "Torbilis ima colunt oleis bene consita saxa."
            },
            {
                "verse": "Tum Melsemninae vallis quae rura frequentant,"
            },
            {
                "verse": "Quaeque his, Lenaee pater, clarissima donis"
            },
            {
                "verse": "Praedia non procul hinc, mensas queis nulla secundas"
            },
            {
                "verse": "Uberius decorant pomis aut dulcibus uvis."
            },
            {
                "verse": "Quatuor ante alias forma venere sorores"
            },
            {
                "verse": "Egregia, fidibus doctae et cantare peritae,"
            },
            {
                "verse": "Nobilis antiquo Nogarolum a sanguine proles."
            },
            {
                "verse": "Harum si ingenii cultum respexeris, ipsae"
            },
            {
                "verse": "Pierides poterunt cunctas genuisse videri."
            },
            {
                "verse": "Si libuit spectare manus, didicisse putabis"
            },
            {
                "verse": "Pingere acu et tractare colos monstrante Minerva."
            },
            {
                "verse": "Vigilius pater ipse suo nam rure docendas"
            },
            {
                "verse": "A teneris patrias annis curaverat artes."
            },
            {
                "verse": "Vigilius, quo non Musis dilectior alter,"
            },
            {
                "verse": "Sive modis libet imparibus connectere carmen,"
            },
            {
                "verse": "Sive libet fortes armare ad proelia reges."
            },
            {
                "verse": "Hac passim alternis inter se vocibus aptant"
            },
            {
                "verse": "Quod canere ad thalamum carmen geniale parabant."
            },
            {
                "verse": "Aemula queis totidem mittebat clara puellas"
            },
            {
                "verse": "Sirmio, quae docti numeros cantare Catulli"
            },
            {
                "verse": "Assuetae, aeoliis poterant contendere plectris."
            },
            {
                "verse": "Te quoque, coniugii licet averseris honores,"
            },
            {
                "verse": "Virgineum statuens nunquam violare pudorem,"
            },
            {
                "verse": "Huc misisse nurus perhibent, Tritonia virgo,"
            },
            {
                "verse": "Illa ex arce tuo nomen quae a nomine sumpsit."
            },
            {
                "verse": "Ipsa etiam antiquum dederat queis Tuscia nomen"
            },
            {
                "verse": "Moenia, turmatim laetos misere colonos."
            },
            {
                "verse": "Hos Hammone satus rex idem idemque sacerdos"
            },
            {
                "verse": "Salodius pulcher ducebat, tempora sacris"
            },
            {
                "verse": "Incinctus vittis, qui post haud tempore longo"
            },
            {
                "verse": "Fundavit, dixitque suum de nomine pulchrum"
            },
            {
                "verse": "Salodium, antiquam migrans quo transtulit urbem."
            },
            {
                "verse": "Adde Garignani cymbis quicumque frequentant"
            },
            {
                "verse": "Littora piscosi; ponuntur retia, cessant"
            },
            {
                "verse": "Cuspide depositi nodoque ab harundinis hami;"
            },
            {
                "verse": "Qua libuit tuto lascivit piscis in unda,"
            },
            {
                "verse": "Nec timet insidias, impuneque seligit aurum"
            },
            {
                "verse": "Carpius, in sicca naxae feriantur harena."
            },
            {
                "verse": "Ipse etiam horrisonis descendens montibus Oenus"
            },
            {
                "verse": "Vicino cupiens Athesi placuisse roganti"
            },
            {
                "verse": "Nympharum commissa viris longa agmina mittit."
            },
            {
                "verse": "Nymphis compressae corpusque et bracchia vestes"
            },
            {
                "verse": "Substringunt, gremium crispo sinuatur amictu,"
            },
            {
                "verse": "Colla humerosque breves claudunt velaminis orbes"
            },
            {
                "verse": "Pectora nectentes et candida guttura nexu"
            },
            {
                "verse": "Aurato, tum serta premunt his florea crines,"
            },
            {
                "verse": "His flava incingunt gemmantes tempora cycli."
            },
            {
                "verse": "Intactis facies nivibus certare, capilli"
            },
            {
                "verse": "Flaventi possunt auro, tum lumine partim"
            },
            {
                "verse": "Caeruleo, partim glaucis variantur ocellis."
            },
            {
                "verse": "At iuvenes tunicas pertusi in mille fenestras,"
            },
            {
                "verse": "Et patrio pictas gestantes more lacernas,"
            },
            {
                "verse": "Virgatosque sagos, incedunt ordine longo."
            },
            {
                "verse": "Tympana rauca animos, et acuto tibia cantu"
            },
            {
                "verse": "Exhilarant, gressumque sono moderantur eodem."
            },
            {
                "verse": "Arma illis humero ferratae cuspidis hasta,"
            },
            {
                "verse": "Et lateri fidus qui nunquam ponitur ensis."
            },
            {
                "verse": "Ast Athesis magno Sarcae devinctus amore,"
            },
            {
                "verse": "Nec minus antiqua consanguinitate propinquus"
            },
            {
                "verse": "Eligit ex omni numero turbaque clientum"
            },
            {
                "verse": "Bis denos, quibus assueto compescere in alveo"
            },
            {
                "verse": "Mandat aquas se absente, aliis hunc praeficit undis,"
            },
            {
                "verse": "Hunc aliis, varient solitos ne flumina cursus."
            },
            {
                "verse": "Praecipit his curare sinus, tortosque reflexus"
            },
            {
                "verse": "Undarum, ast illis rectos intendere cursus"
            },
            {
                "verse": "Per valles campi spatiosa per aequora molles."
            },
            {
                "verse": "Ipse his compositis, centum praemittit ab omni"
            },
            {
                "verse": "Lectas natarum numero, totidemque ministris"
            },
            {
                "verse": "Stipatus, veteris petit alta palatia Baldi;"
            },
            {
                "verse": "Atque ad neptis avum thalamos comitatur euntem,"
            },
            {
                "verse": "Grandaevumque senem grandi comitatur honore."
            },
            {
                "verse": "Illum mille viri laetantes, mille sequuntur"
            },
            {
                "verse": "Matres atque nurus, pueri, intactaeque puellae."
            },
            {
                "verse": "Illa patrem blando compellat Hamadryas ore,"
            },
            {
                "verse": "Illa salutat avum, tendentes brachia parvos"
            },
            {
                "verse": "Protendunt aliae poscentis ad oscula natos."
            },
            {
                "verse": "Omnibus his tenues capitum velamina vittae"
            },
            {
                "verse": "Exertis immissae humeris, virgataque multis"
            },
            {
                "verse": "Palla modis late niveos circumtegit artus."
            },
            {
                "verse": "Tu quoque barbarico nimium Verona furori"
            },
            {
                "verse": "Obvia, et alpinae infelix male proxima genti,"
            },
            {
                "verse": "Posterior nulli officiis donisque fuisses,"
            },
            {
                "verse": "Ni tua cinxissent fulgentes acre cohortes"
            },
            {
                "verse": "Moenia, et horrisonis quateret tunc ictibus urbem"
            },
            {
                "verse": "Plurima contorquens ferri grave machina pondus."
            },
            {
                "verse": "His super advenit Phoebi thebana sacerdos"
            },
            {
                "verse": "Interpres Manto, quae post tibi, Mantua, nomen"
            },
            {
                "verse": "Indidit, auspiciis postquam felicibus urbem"
            },
            {
                "verse": "Filius, et Musis dilectas condidit arces."
            },
            {
                "verse": "Venerat Hesperiam paucis haec ante diebus"
            },
            {
                "verse": "Crudeles fugiens dircaea ex urbe tyrannos,"
            },
            {
                "verse": "Cui pater ipse suas primis monstrarat ab annis"
            },
            {
                "verse": "Solamen rapti quondam sibi luminis artes"
            },
            {
                "verse": "Fatidicas, dederatque ignaram haud esse futuri."
            },
            {
                "verse": "Haec ut coniugium Dis hoc auctoribus esse"
            },
            {
                "verse": "Decretum, atque huius venturum a stirpe nepotem"
            },
            {
                "verse": "Inferat, ingenio qui se sublatus olympo,"
            },
            {
                "verse": "Praescia fatorum cernebat, laeta penates"
            },
            {
                "verse": "Confertos hominum turba matrumque subibat,"
            },
            {
                "verse": "Gratatura novis, quibus haec ignota, propinquis."
            },
            {
                "verse": "Decedunt omnes vati, mirantur et omnes"
            },
            {
                "verse": "Illam incedentem, et longa se veste ferentem,"
            },
            {
                "verse": "Tum lauro et niveis redimitam tempora vittis"
            },
            {
                "verse": "Insigni ante alias venerati sede locarunt."
            },
            {
                "verse": "Interea positis omnes longo ordine mensis"
            },
            {
                "verse": "Discumbunt, epulas cumulatis lancibus alte"
            },
            {
                "verse": "Praecincti apponunt famuli; tum pocula cuique"
            },
            {
                "verse": "Stant sua creteo primum spumantia Baccho;"
            },
            {
                "verse": "Inde mero nigrum simulanti plena falernum;"
            },
            {
                "verse": "Mox tridentinae servant quae frigida cellae,"
            },
            {
                "verse": "Pressaque nobilibus ponuntur rhaetica prelis,"
            },
            {
                "verse": "Quaeque dedit fervens ardenti sole Maranum,"
            },
            {
                "verse": "Quaeque incincta iugis Annonia vallis apertis."
            },
            {
                "verse": "Tum variare dapes pergunt, semesaque tollunt"
            },
            {
                "verse": "Fercula, substituunt alio condita sapore."
            },
            {
                "verse": "Integer has onerat mensas aper, has simul implent"
            },
            {
                "verse": "Cervorum et verubus caprearum tosta colurnis"
            },
            {
                "verse": "Viscera, non desunt lepores variaeque volucres,"
            },
            {
                "verse": "Et pavo, et perdix, et habens a Phaside nomen,"
            },
            {
                "verse": "Quem genitrix quondam crudeli caede peremptum"
            },
            {
                "verse": "Apposuit patriis epulandum perfida mensis."
            },
            {
                "verse": "Postquam epulis fine imposito, sublatus edendi"
            },
            {
                "verse": "Est amor, assurgunt choreis iuvenesque nurusque,"
            },
            {
                "verse": "In numerumque pedes concordi lege moventes"
            },
            {
                "verse": "Alternis agitant deductum cantibus orbem,"
            },
            {
                "verse": "Aut bini inter se manibus per mutua nexis."
            },
            {
                "verse": "Interea occiduo surgens taciturnus olympo"
            },
            {
                "verse": "Vesperus exacta referebat luce tenebras."
            },
            {
                "verse": "Ecce autem abductis sese penetralibus effert"
            },
            {
                "verse": "Tecta verecundos croceo velamine vultus"
            },
            {
                "verse": "Garda micans, roseo qualis cum Lucifer ortu"
            },
            {
                "verse": "Oceanum linquens radianti luce tenebras"
            },
            {
                "verse": "Excutit, atque alios praecellens occulit ignes;"
            },
            {
                "verse": "Haud secus illa alias forma supereminet omnes,"
            },
            {
                "verse": "Quae circum egregio glomerantur corpore nymphae"
            },
            {
                "verse": "Nec mora, prorumpunt Hymenaeum accire canentes"
            },
            {
                "verse": "Hi primum, argutis respondent vocibus illae;"
            },
            {
                "verse": "Exultant iuvenes laeti, exultantque puellae."
            },
            {
                "verse": "Et iam nox caeli medium perstrinxerat orbem"
            },
            {
                "verse": "Indicens miseris curarum oblivia terris,"
            },
            {
                "verse": "Cum turba et choreis et cantu fessa quievit,"
            },
            {
                "verse": "Nec strepitu resonant ullo nec murmure tecta."
            },
            {
                "verse": "Tum vero varios vultu mutata colores"
            },
            {
                "verse": "Assurgensque alta paulatim a sede sacerdos"
            },
            {
                "verse": "Admovit thalamo se se dircaea iugali;"
            },
            {
                "verse": "Atque immota manens tacitis utriusque pererrat"
            },
            {
                "verse": "Coniugis ora oculis, donec decreta Deorum"
            },
            {
                "verse": "Mente haurire queat, venturaque discere fata."
            },
            {
                "verse": "Verum ubi caelestis visa est arcana senatus"
            },
            {
                "verse": "Concepisse satis, tunc longa silentia rumpens"
            },
            {
                "verse": "Expectata diu tandem haec in verba resolvit:"
            },
            {
                "verse": "\"Quis circum thalamos fulgor radiare decoros"
            },
            {
                "verse": "Quem video? Non hic facibus diffunditur alte"
            },
            {
                "verse": "Demissis, nitor est humana lampade maior"
            },
            {
                "verse": "Vividiorque, Deos nobis denuntiat hic, qui"
            },
            {
                "verse": "Ambrosius sentitur odor, venisse vocatos."
            },
            {
                "verse": "Ecce Hymenaeus adest auspex, et regia Iuno"
            },
            {
                "verse": "Pronuba, iam citharam plectro Grynaeus eburno"
            },
            {
                "verse": "Percutit auratam, viridis cui laurus ubumbrat"
            },
            {
                "verse": "Tempora, cyrrhaeo modo quam de vertice Musae"
            },
            {
                "verse": "Decerptam molli contexuerant hyacintho."
            },
            {
                "verse": "Lanificas etiam tres hic adstare sorores"
            },
            {
                "verse": "Cernimus intortis ducentes stamina fusis,"
            },
            {
                "verse": "Immoto decreta Iovis quae condita fato"
            },
            {
                "verse": "Distribuunt miseris mortalibus; aurea magnis"
            },
            {
                "verse": "Fila trahunt heroibus, et qui fortibus ausis,"
            },
            {
                "verse": "Et qui praeclaris potuerunt scandere caelum"
            },
            {
                "verse": "Ingeniis, numeroque addi meruere Deorum."
            },
            {
                "verse": "Talia sunt saeclis, ni fallor, Garda, futuris"
            },
            {
                "verse": "Aurea, quae nostro debentur pensa nepoti."
            },
            {
                "verse": "Nam ne te fugiat quibus ingrediare iugales"
            },
            {
                "verse": "Auspiciis thalamos, quibus aut connubia fatis"
            },
            {
                "verse": "Haec fieri voluit magni dominator olympi,"
            },
            {
                "verse": "Accipe fatidicus quae dat mihi noscere Phoebus."
            },
            {
                "verse": "Principio, Benace, tua, et tua flumina, Sarca,"
            },
            {
                "verse": "Miscere inter vos et perdere nomen utrumque"
            },
            {
                "verse": "Vallis ab ingressu, primisque a faucibus huius"
            },
            {
                "verse": "Inspicio; tum cuncta undis obducitur altis"
            },
            {
                "verse": "Quam longe lateque patent quae cuncta videtis"
            },
            {
                "verse": "Aggere ceu longo lapidosis montibus arva."
            },
            {
                "verse": "Finitimi te, Garda, colent dominamque vocabunt"
            },
            {
                "verse": "Reginamque lacus, quem mox velut aequoris undas"
            },
            {
                "verse": "Ionii ventis et vastis fluctibus actum"
            },
            {
                "verse": "Plurimus audaci sulcabit nauta carina."
            },
            {
                "verse": "Huius ad extremi lateris gens accola ripam"
            },
            {
                "verse": "Moenia clara tuum nomen testantia ponet."
            },
            {
                "verse": "Haec tua regia erit, cedent hic sceptra volentes"
            },
            {
                "verse": "Virque paterque tibi, et totis dominaberis undis."
            },
            {
                "verse": "Illic te decimus mensis gratique labores"
            },
            {
                "verse": "Lucinae invadent, et magna vocabere mater"
            },
            {
                "verse": "Ingentis nati. Hic materni limite regni"
            },
            {
                "verse": "Nescius arctari, collectis viribus alta"
            },
            {
                "verse": "Franget claustra, minaxque italas perrumpet in oras."
            },
            {
                "verse": "Omnia vi patria primum loca proteret, agros"
            },
            {
                "verse": "Agrorumque premet pelago mapalia vasto,"
            },
            {
                "verse": "Ipsaque cum Miseris rapiens armenta colonis"
            },
            {
                "verse": "Regis ad Eridani fluviorum deferet undas."
            },
            {
                "verse": "Sed postquam Hesperiae caelum clementius ille"
            },
            {
                "verse": "Hauriet, et terras lustrare assuescet amoenas,"
            },
            {
                "verse": "Paulatim alpestres fremitus cursusque furentes"
            },
            {
                "verse": "Exuet, et patrios dediscet tempore mores;"
            },
            {
                "verse": "Donec perspicuis labens et mollibus undis"
            },
            {
                "verse": "Assuetas leni gaudebit flumine ripas"
            },
            {
                "verse": "Lambere, et innocuo per campos serpere lapsu"
            },
            {
                "verse": "Mitius, unde agris qua sese infundet ab ipso"
            },
            {
                "verse": "Mincius eventu dicetur nomine ducto."
            },
            {
                "verse": "Hic dum olim noster condet quas filius arces"
            },
            {
                "verse": "Obductis incinget aquis, stagnoque patentes"
            },
            {
                "verse": "Piscoso campos, et claram muniet urbem,"
            },
            {
                "verse": "Gramineam ad ripam vitreis egressus ab undis"
            },
            {
                "verse": "Iungitur andinae nostro de sanguine nymphae"
            },
            {
                "verse": "Coniugio, quae par forma, nec nomine discors,"
            },
            {
                "verse": "Nec minor insigni partu te Atlante creata,"
            },
            {
                "verse": "Qua Divum interpres, et culti maximus auctor"
            },
            {
                "verse": "Editus eloquii, magni qui iussa Parentis"
            },
            {
                "verse": "Fertque refertque secans liquidas talaribus auras."
            },
            {
                "verse": "Dii magni, qualem nobis quantumque nepotem"
            },
            {
                "verse": "Nostra haec Maia dabit! Felicior altera prole"
            },
            {
                "verse": "Non erit in terris, nec toto clarior orbe."
            },
            {
                "verse": "Ecce novem iam nunc Aganippes fonte relicto"
            },
            {
                "verse": "Haud procul hinc tacito qua flumine Mincius errat,"
            },
            {
                "verse": "Aonias video parienti adstare sorores."
            },
            {
                "verse": "Lucina exceptum puerum tibi tradit alendum,"
            },
            {
                "verse": "Calliope, atque aliis curam partita Camoenis."
            },
            {
                "verse": "Hae primum ex ipsa cui innixa puerpera lauro"
            },
            {
                "verse": "Infantem ediderat, decerptis frondibus illum"
            },
            {
                "verse": "Involvunt; hinc mollis amaracus atque rubentes"
            },
            {
                "verse": "Suave rosae, et violae super insternuntur odorae."
            },
            {
                "verse": "Mox ori ambrosium infundunt pro lacte liquorem"
            },
            {
                "verse": "Certatim Charites, Veneris quod munus ab alto"
            },
            {
                "verse": "Demissum attulerant haec ipsa ad munia caelo."
            },
            {
                "verse": "Divinae huic inerat doctas vis mentis ad aures"
            },
            {
                "verse": "Magnanimum heroum qua decantentur honores."
            },
            {
                "verse": "Quippe sui Venus Aeneae indignata iacere"
            },
            {
                "verse": "Nomen adhuc, scriptisque virum clarescere nullis,"
            },
            {
                "verse": "Cum Thetidis nati praeconia clara ferantur"
            },
            {
                "verse": "Docta per ora virum nullis non cognita terris,"
            },
            {
                "verse": "Constituit vatem primis effingere ab annis"
            },
            {
                "verse": "Qui latios inter princeps graiosque poetas"
            },
            {
                "verse": "Praecipuam sacro mereatur carmine laudem,"
            },
            {
                "verse": "Buccina dardanium cuius per saecula regem"
            },
            {
                "verse": "Laudibus illustret toto resonantius orbe"
            },
            {
                "verse": "Quam larissaeum quae quondam ornarat Achillem."
            },
            {
                "verse": "Hic ergo ut florens annis adoleverit aetas"
            },
            {
                "verse": "Musarum in gremio, qua cura eductus, eadem"
            },
            {
                "verse": "Pierias Phoebo sacer informabitur artes;"
            },
            {
                "verse": "Et quia virgineum assuescet servare pudorem,"
            },
            {
                "verse": "Virgineum insigni nomen cum laude merebit."
            },
            {
                "verse": "Hic patris ad ripas patulae sub tegmine fagi"
            },
            {
                "verse": "Inter oves, inter bene olentia gramina, carmen"
            },
            {
                "verse": "Trinacrium latia primum cantabit avena."
            },
            {
                "verse": "Carmine quo taurus dulces oblitus amores"
            },
            {
                "verse": "Deseret in silvis dilectam saepe iuvencam:"
            },
            {
                "verse": "Ipsa quoque et vituli mater lactantis, et herbae"
            },
            {
                "verse": "Immemor, ante pedes cantu stupefacta iacebit."
            },
            {
                "verse": "Mox pastorales saltus et roscida linquens"
            },
            {
                "verse": "Pascua per domitos cultu spatiabitur agros;"
            },
            {
                "verse": "Quid faciat laetas segetes, quo sidere terram"
            },
            {
                "verse": "Vertere conveniat, quis cultus apesque pecusque"
            },
            {
                "verse": "Augeat, et viti quae cura adhibenda, docebit;"
            },
            {
                "verse": "Ascraeumque canens romana per oppida carmen,"
            },
            {
                "verse": "Primus idumaeam referet tibi, Mantua, palmam."
            },
            {
                "verse": "Hinc phrygiam hesperias classem deducet in oras,"
            },
            {
                "verse": "Quam dux dindymeae molitus monte sub Idae"
            },
            {
                "verse": "Post varios casus post mille pericula rerum"
            },
            {
                "verse": "Dardanus ad tuscas appellet Tibridis undas."
            },
            {
                "verse": "Ante tamen libycam vento Didonis ad urbem"
            },
            {
                "verse": "Delatus magno reginam accendet amore;"
            },
            {
                "verse": "Cui postquam occasum Troiae fraudesque pelasgas"
            },
            {
                "verse": "Erroresque suos narraverit, illa medullis"
            },
            {
                "verse": "Concepti impatiens ignis, submittet amori"
            },
            {
                "verse": "Iampridem resides animos desuetaque corda."
            },
            {
                "verse": "Sed postquam iliacas monitu Iovis aequora puppes"
            },
            {
                "verse": "E specula aequatis velis sulcare videbit,"
            },
            {
                "verse": "Pertundet phrygio flammantia pectora ferro."
            },
            {
                "verse": "Ille iterum siculas vento compulsus ad oras"
            },
            {
                "verse": "Persolvet patrio ludos et clara sepulcro"
            },
            {
                "verse": "Funera. Chalcidicas post haec adnabit ad arces,"
            },
            {
                "verse": "Ingressusque lacus stygios penetrabit ad umbras"
            },
            {
                "verse": "Pallentes Erebi, obductis loca caeca tenebris,"
            },
            {
                "verse": "Elysiasque domos viset, sedesque piorum."
            },
            {
                "verse": "Tantum amor et cari poterit suadere parentis"
            },
            {
                "verse": "Magnanimo pietas nato, laudumque cupido!"
            },
            {
                "verse": "Mox Superum reginae odiis, ubi semina belli"
            },
            {
                "verse": "Clam sata Dardanios inter Latiosque vigebunt,"
            },
            {
                "verse": "Coniuge promissa phrygius fraudabitur heros,"
            },
            {
                "verse": "Ipsaque causa novi rursus nova femina belli"
            },
            {
                "verse": "Accendet formosa procos ad proelia reges."
            },
            {
                "verse": "Tum claros ad bella duces populosque ruentes"
            },
            {
                "verse": "Urbibus ex variis vates varia induet arma,"
            },
            {
                "verse": "Inque aciem turmas equitum peditumque catervas"
            },
            {
                "verse": "Committens, campos miseranda strage replebit,"
            },
            {
                "verse": "Arvaque purpureis obducet sanguinis undis."
            },
            {
                "verse": "Ausoniae donec decusso flore virorum,"
            },
            {
                "verse": "Et multis hominum demissis millibus Orco,"
            },
            {
                "verse": "Coniuge et aetherea Turnus spoliabitur aura."
            },
            {
                "verse": "Tunc vero invidia Superum, ne munera tanta"
            },
            {
                "verse": "Si possessa diu miseris mortalibus essent,"
            },
            {
                "verse": "Clara potensque hominum nimio plus gloria surgat,"
            },
            {
                "verse": "Eripieris humo, mediisque locaberis astris,"
            },
            {
                "verse": "Aeternum caelo et terris victure poeta."
            },
            {
                "verse": "Victure aeternum, nam docta Neapolis ossa"
            },
            {
                "verse": "Montibus in calabris primum defleta, sacrato"
            },
            {
                "verse": "Antinianeis tumulo tua condet in hortis,"
            },
            {
                "verse": "Posteritas ubi te venerabitur omnis et aetas"
            },
            {
                "verse": "Successura tuos imitabitur aemula cantus,"
            },
            {
                "verse": "Intendetque suos tua per vestigia gressus."
            },
            {
                "verse": "Tunc tibi vicinis lectos Sebetides agris,"
            },
            {
                "verse": "Et quae Pausilypi, et quae Nesidos alumnae,"
            },
            {
                "verse": "Certatim flores gremio calathisque ferentes"
            },
            {
                "verse": "Ad tua odoratos effundent busta maniplos."
            },
            {
                "verse": "Immo etiam erectis aris tibi sacra quotannis"
            },
            {
                "verse": "Thura dabit studiosa cohors, numenque vocabit"
            },
            {
                "verse": "Ad sua quisque tuum conceptis carmina votis."
            },
            {
                "verse": "Te duce fraternas acies thebanaque septem"
            },
            {
                "verse": "Castra ducum dulci cantabit Statius ore,"
            },
            {
                "verse": "Carmineque haemonium latio illustrabit Achillem."
            },
            {
                "verse": "Te duce divinus longo post tempore vates"
            },
            {
                "verse": "Proximus ingenio accedens Iovianus et arte"
            },
            {
                "verse": "Prisca poetarum studia intermissa novabit,"
            },
            {
                "verse": "Advertens modulosque tuos numerosque decoros."
            },
            {
                "verse": "Nec temere hinc animos sumens sese efferet extra"
            },
            {
                "verse": "Terrarum tractus, perque ardua nubila tranans,"
            },
            {
                "verse": "Unde nives terris, unde imber et horrida grando"
            },
            {
                "verse": "Dicet, et unde altos ferientia fulmina montes."
            },
            {
                "verse": "Donec olorinis sublatus ad aethera pennis"
            },
            {
                "verse": "Perque domos caeli perque alta vagabitur astra,"
            },
            {
                "verse": "Describens quae signa cadant, quaeque orta resurgant."
            },
            {
                "verse": "Te quoque sollerti doctus suspendere carmen"
            },
            {
                "verse": "Iudicio, teneris imitari assuescet ab annis"
            },
            {
                "verse": "Actius, arcadicis quem grex eductus ab agris"
            },
            {
                "verse": "Et Glauci a liquidis chorus admirabitur undis,"
            },
            {
                "verse": "Ad Mergellinas dum nectet carmina turres."
            },
            {
                "verse": "Hunc tu virgineos partus prolemque Tonantis"
            },
            {
                "verse": "Ad nostras hominum delendas sanguine culpas"
            },
            {
                "verse": "Demissam, et poenas pro nobis morte luendas"
            },
            {
                "verse": "Concinere, et tecum numeris certare docebis,"
            },
            {
                "verse": "Idque adeo in templo quod sumptu atque arte superbum"
            },
            {
                "verse": "Egregia, Divo gentili ponet ad ima"
            },
            {
                "verse": "Collis tristitias animo curasque fugantis"
            },
            {
                "verse": "Actius ille sua ornabit qui saecula cultu"
            },
            {
                "verse": "Ingenii, clarisque viris tenerisque puellis"
            },
            {
                "verse": "Deliciae, toto vivens cantabitur orbe."
            },
            {
                "verse": "His ergo atque aliis post saecula mille poetis"
            },
            {
                "verse": "Sidus ut arctoum sulcantibus aequora nautis"
            },
            {
                "verse": "Dux eris, aeternosque inter numerabere Divos."
            },
            {
                "verse": "Salve, magne parens vatum antistesque verende"
            },
            {
                "verse": "Musarum, ingenio quo non divinior alter"
            },
            {
                "verse": "Ortus adhuc, neque venturis orietur in annis."
            },
            {
                "verse": "Salve, magne nepos; tibi nunc orditur avorum"
            },
            {
                "verse": "Hic thalamus seriem; hinc ortus primordia sumes;"
            },
            {
                "verse": "Hinc tibi clara fluet clari natalis origo\"."
            }
        ],
        [
            {
                "verse": "Quid moror? aeterni te suspicit umbra Maronis,"
            },
            {
                "verse": "Et tibi vicinum donat habere locum."
            }
        ],
        [
            {
                "verse": "Hic ille est Raphael, metuit quo sospite vinci"
            },
            {
                "verse": "Rerum magna parens, et moriendo mori."
            }
        ],
        [
            {
                "verse": "Ingentem patriae gemitum lacrimasque meorum,"
            },
            {
                "verse": "Flos iuvenum primo vere cadens, merui."
            },
            {
                "verse": "Nec fata arguerim: dulce est in limine vitae"
            },
            {
                "verse": "Evasisse brevi longa pericla via."
            }
        ],
        [
            {
                "verse": "Non secus ac gelidi summis in montibus Haemi,"
            },
            {
                "verse": "Aesculeam tetigit si Iovis ira trabem,"
            },
            {
                "verse": "Prostratae immensam tellus stupet inscia molem,"
            },
            {
                "verse": "Et gemit infestis sylva agitata Notis,"
            },
            {
                "verse": "Sic iacet ardentis deiectus fulmine Plumbi"
            },
            {
                "verse": "Et Romae et patriae lux Folieta suae."
            },
            {
                "verse": "Effundunt questus septeni ad sydera colles,"
            },
            {
                "verse": "Et Tyberis solitam pernegat ire viam,"
            },
            {
                "verse": "Lamentabilibus complet vada concava bombis,"
            },
            {
                "verse": "Extremasque iterat flebilis Echo notas."
            },
            {
                "verse": "Phaebe pater, Phaebique novem, pia turba sorores,"
            },
            {
                "verse": "Tuque Gigantae de capite orta Iovis:"
            },
            {
                "verse": "Vos quoque quem viridi quondam cinxisse corona,"
            },
            {
                "verse": "Nec piguit vestris inseruisse choris,"
            },
            {
                "verse": "Illius extincti lachrymis decorate sepulchrum,"
            },
            {
                "verse": "Nobilis et flentes sentiat umbra Deos."
            }
        ]
    ]
}