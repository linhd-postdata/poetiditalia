{
    "author": "Domenico Silvestri",
    "title": "epitaphia",
    "url": "http://www.poetiditalia.it/texts/SILVESTR|epit|001",
    "text": [
        [
            {
                "verse": "Iulia que tenuit summe pulcredinis omnem"
            },
            {
                "verse": "Militiam iacet hic in corpore nempe sepulta."
            },
            {
                "verse": "Pars anime sed sancta sue super ethera sede"
            },
            {
                "verse": "Gaudet in astrigera, qua venerat alma, sed omnis"
            },
            {
                "verse": "Nos lacrimis miseros et luctibus ipsa reliquit."
            }
        ],
        [
            {
                "verse": "Uzana de stirpe satus cum clericus esset,"
            },
            {
                "verse": "Niccolus in seclo, monacum Camaldolus Ordo"
            },
            {
                "verse": "Ieronimum fecit. Florentia patria. clausum"
            },
            {
                "verse": "Dum tenet hic generalis ab ordine factus."
            },
            {
                "verse": "Ad patriam corpus animam sed reddidit astris."
            },
            {
                "verse": "Ter centum noviesque decem cum mille sub annis"
            },
            {
                "verse": "Vigesima terna decessit luce Novembris."
            },
            {
                "verse": "Hic sua busta latent; melior pars astra recepit."
            }
        ],
        [
            {
                "verse": "Dux cultor morumque decus lux gloria legum"
            },
            {
                "verse": "Hic dominus Nicola Lapi sua busta reliquit."
            },
            {
                "verse": "Mundo fama viret; celo mens alma quiescit."
            }
        ]
    ]
}