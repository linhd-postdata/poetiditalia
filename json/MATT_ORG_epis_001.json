{
    "author": "Matteo da Orgiano",
    "title": "epistulae",
    "url": "http://www.poetiditalia.it/texts/MATT_ORG|epis|001",
    "text": [
        [
            {
                "verse": "Servicii ne colla iugo det quisque repugnet,"
            },
            {
                "verse": "Et studeat iuris si valet esse sui;"
            },
            {
                "verse": "Si tamen hanc omni nequeat compellere sortem"
            },
            {
                "verse": "Pellere mox iuga tollere mente paret."
            },
            {
                "verse": "Sermo profeta piger ius murmur fur medicina"
            },
            {
                "verse": "Immemor accusans rex heremita iubens"
            },
            {
                "verse": "Mendax scurta venus alea pompa senectus"
            },
            {
                "verse": "Risus obauditus crapula rixa comes,"
            },
            {
                "verse": "Qui fugit ista cliens poscitos audacter ademptum"
            },
            {
                "verse": "Hunc nummos piscis tendere posse reor."
            },
            {
                "verse": "Urbs ceu fama est auri iam mille talenta"
            },
            {
                "verse": "Imposuit fischo dinumerata novo"
            },
            {
                "verse": "Et foret ut semper famulos res nota per omnes"
            },
            {
                "verse": "Ede Iovis patulo substulit illa loco."
            },
            {
                "verse": "Dehinc tali clausum signavit carmine fischum:"
            },
            {
                "verse": "Hec dentur servo mille talenta bono."
            },
            {
                "verse": "Hactenus illa tamen mansere intacta manentque"
            },
            {
                "verse": "Nec quisquam digne qui petat illa fuit."
            },
            {
                "verse": "Quid modo presentes facient quid deinde minores"
            },
            {
                "verse": "Ambigitur. Dictis consulo, chare vale."
            }
        ],
        [
            {
                "verse": "Quisquis fortunae pratis requiescit et herba,"
            },
            {
                "verse": "Proiicit ampullas et sesquipedalia verba."
            },
            {
                "verse": "Quo tibi non scribam voto nisi fungar amoeno,"
            },
            {
                "verse": "Carmina proveniunt animo deducta sereno."
            },
            {
                "verse": "Spes tamen alta mihi dicit: Tu numina adora,"
            },
            {
                "verse": "Grata superveniet quae non sperabitur hora."
            },
            {
                "verse": "Parce igitur, Vates, nec me vi carminis angas."
            },
            {
                "verse": "Vale, vade, cave, ne titubes, mandataque frangas."
            }
        ],
        [
            {
                "verse": "Si vivas famae et radio potieris amoeno,"
            },
            {
                "verse": "Desque quod ignavo scandas ad sidera coeno,"
            },
            {
                "verse": "Effuge, Nate, lares patriae telluris et arva,"
            },
            {
                "verse": "Nam Lare stat patrio semper veneratio parva."
            },
            {
                "verse": "Posthac disce gradus et pondera ferre laboris,"
            },
            {
                "verse": "Inde verecundi formides iura pudoris,"
            },
            {
                "verse": "Et super omne, precor, fidei venerabile Numen,"
            },
            {
                "verse": "Verbosumque sagax linguae compesce volumen."
            },
            {
                "verse": "Impiger assidue rebus vigilabis agendis,"
            },
            {
                "verse": "Atque libens mitisque stude deferre ferendis."
            },
            {
                "verse": "Discolus et sotius te nunquam concomitentur,"
            },
            {
                "verse": "Nec Venus aut quisquam fortunae ludus amentur."
            },
            {
                "verse": "Indole egregiae cum sis, hanc profer in actum,"
            },
            {
                "verse": "Teque simul monstres virtutis ad alta redactum."
            }
        ],
        [
            {
                "verse": "Optime vir, famae radio venerabilis alto,"
            },
            {
                "verse": "Di tibi, quis egeo, gaudia plena ferant."
            },
            {
                "verse": "Te rogo, dira velis quaecumque levare precando,"
            },
            {
                "verse": "Quae patimur, rebus cernis ut esse locum:"
            },
            {
                "verse": "Anguiferumque Ducem poscas, et poplite flexo"
            },
            {
                "verse": "Tollat ut exilii dira precare mei."
            },
            {
                "verse": "Heu! patriae fines ullo sine crimine liqui"
            },
            {
                "verse": "Proscriptus, nota iam tibi cuncta reor."
            },
            {
                "verse": "Est procul hinc coniux, procul est carissima proles"
            },
            {
                "verse": "Parvula, quae victu forte famescit inops."
            },
            {
                "verse": "I, precor, et Dominum pro me lenire potentem"
            },
            {
                "verse": "Non timeas, culpa nam mea poena caret."
            },
            {
                "verse": "Fac, precor, ut nostros mores inquirat: iniquam"
            },
            {
                "verse": "Si sortem demat, cetera labe vacant."
            },
            {
                "verse": "Certe ita comperiet vero formatus ab ore"
            },
            {
                "verse": "Dux meus: o utinam talia nosse velit!"
            },
            {
                "verse": "Si Veronenses Princeps formidat et odit,"
            },
            {
                "verse": "Quid Vicentini promeruere sui?"
            },
            {
                "verse": "Hi rectam servare fidem didicere sub omni"
            },
            {
                "verse": "Pondere. Quantus honos, intemerata fides!"
            },
            {
                "verse": "Non igitur meritum patior. Non ulla Veronae,"
            },
            {
                "verse": "Dis grates! sed me Cimbrica gignit humus."
            },
            {
                "verse": "Forte mihi, si qua est, nocuit pro crimine virtus,"
            },
            {
                "verse": "Magnaque supplicii causa fit illa mei."
            },
            {
                "verse": "Namque ad me veniens de caris rettulit unus:"
            },
            {
                "verse": "Quid fles? Ingenio pelleris ipse tuo."
            },
            {
                "verse": "Nec minus ampla fides patriis te pellit ab arvis:"
            },
            {
                "verse": "Pro meritis igitur dira malumque fero."
            },
            {
                "verse": "Hei mihi! cur nostro iam virtus ulla resedit"
            },
            {
                "verse": "Pectore, si nobis debuit esse nocens?"
            },
            {
                "verse": "Haec nos ignavis latebris torpescere non est"
            },
            {
                "verse": "Passa, sed illustres fecit adire domos."
            },
            {
                "verse": "Nam, modo prostratae steterant dum culmina Scholae,"
            },
            {
                "verse": "Primum Cancelli me videt esse sui."
            },
            {
                "verse": "Cui ego constanti, vereor nec dicere, mente"
            },
            {
                "verse": "Fidus eram, potui rebus ut esse suis."
            },
            {
                "verse": "Immo ego tum mecum stabili nil maius amico"
            },
            {
                "verse": "Rebar, nec firma sanctius esse fide."
            },
            {
                "verse": "Ergo relegavit nos virtus ipsa fidesque."
            },
            {
                "verse": "Quas decus et meritam tradere rebar opem."
            },
            {
                "verse": "Heu, heu quo pergam? Fortunae livor iniquae,"
            },
            {
                "verse": "Acrius incumbens, deteriora tulit."
            },
            {
                "verse": "Nam dolor Aonidas fugat is mihi corde Sorores,"
            },
            {
                "verse": "Nec scio qua profugus accola factus eam."
            },
            {
                "verse": "Si tamen arripiat Princeps a clade benignus"
            },
            {
                "verse": "Me tali, et redeat, quae fuit ante, quies;"
            },
            {
                "verse": "Si dabit et sacras, resoluto pectore, Musas"
            },
            {
                "verse": "Nos colere, auxiliis si volet esse meis,"
            },
            {
                "verse": "Quot titulos laudesque suas a carmine nostro,"
            },
            {
                "verse": "Quotque suis bellis sumpta trophaea canam!"
            },
            {
                "verse": "Nec dubitet. Constans et saecla per omnia fidus"
            },
            {
                "verse": "Servus ero: aeternum est id mihi propositum."
            },
            {
                "verse": "Si tamen ista tibi referat Dux, (credere verbis"
            },
            {
                "verse": "Abnego) fac rebus nos dare posse fidem."
            },
            {
                "verse": "Artificem laudabit opus: dic ipse probare"
            },
            {
                "verse": "Nos velit: exequitur mox mea dicta fides."
            },
            {
                "verse": "Ergo age, laetiferum cupias auferre dolorem,"
            },
            {
                "verse": "Ut potes, atque tua fac, precor, arte cadat."
            },
            {
                "verse": "His et Paschinum promptum gratumque videbis,"
            },
            {
                "verse": "Quem virtutis amor, non mea facta movent."
            },
            {
                "verse": "Non ignara mali miseris succurrere discat"
            },
            {
                "verse": "Mens tua, nos isto pondere, care, levans."
            },
            {
                "verse": "Et debes. Studii paritas commendat et offert."
            },
            {
                "verse": "Me tibi quod gessi sorte favere: Vale."
            }
        ],
        [
            {
                "verse": "Dii tibi se tribuant cum Principe semper amicos:"
            },
            {
                "verse": "Nil mea, quod maius Musa precetur, habet."
            },
            {
                "verse": "Inde ego fidus amans tibi (me) commendo, rogoque,"
            },
            {
                "verse": "Ut pronum semper ad tua iussa voces."
            },
            {
                "verse": "Virtutis nam digna tuae praeconia carum"
            },
            {
                "verse": "Te mihi dant: igitur praecipe: cuncta sequar."
            },
            {
                "verse": "Interdumque licet te te maioribus angat"
            },
            {
                "verse": "Summa colubriferi tradita cura Ducis,"
            },
            {
                "verse": "Non grave sit tanti pro me pia Numina Divi,"
            },
            {
                "verse": "Tempora cum videas, sollicitare, precor."
            },
            {
                "verse": "Aude age: nam vero modo sit formatus ab ore,"
            },
            {
                "verse": "Inveniet vitae crimina nulla meae."
            },
            {
                "verse": "Et reor, ut noscet vitam sine crimine nostram"
            },
            {
                "verse": "Proscripti immeritam, mox mihi tollet onus."
            },
            {
                "verse": "Non igitur rursum pro me pia Numina nostri"
            },
            {
                "verse": "Sit grave, te rogito, sollicitare Iovis."
            },
            {
                "verse": "Hei mihi! nescio cur pellar: non rura Veronae,"
            },
            {
                "verse": "Sed me Cimbriaci progenuere soli."
            },
            {
                "verse": "Nescio cur pellar demens! Me livor iniquus"
            },
            {
                "verse": "Reppulit ac odium, qui nocuere, latens."
            },
            {
                "verse": "Nunc hos vota tenent: fauces sibi pasco malignas;"
            },
            {
                "verse": "Heu gaudent propria me pepulisse manu."
            },
            {
                "verse": "Non equidem merito patior; cuicumque refundens"
            },
            {
                "verse": "Obsequium semper innocuusque fui."
            },
            {
                "verse": "Quid queror ulterius? dum quo moror inclyta nostri"
            },
            {
                "verse": "Mens volat, aequo animo Principis exul ero:"
            },
            {
                "verse": "Immo et trans Thylem, peioraque ferre paratus"
            },
            {
                "verse": "Est animus; gratum est quod iubet omne pati."
            },
            {
                "verse": "Fac probet et ficto non (me) simulasse lepore"
            },
            {
                "verse": "Comperiet: fidei dicta sequetur opus."
            },
            {
                "verse": "Quae mihi si nocuit, ceu suspicor, hactenus, hoc ut"
            },
            {
                "verse": "Propositum mutet non dabit ulla dies."
            },
            {
                "verse": "Id quoque, vipereo sua quae non Pergama Divo"
            },
            {
                "verse": "Sponte dedit, nobis patria nostra iubet."
            },
            {
                "verse": "Non igitur cesses, timeasque impendere, carus"
            },
            {
                "verse": "Ut mihi Maecenas, dulce patrocinium."
            },
            {
                "verse": "Hoc ego nec solus rogito, cum coniuge nati,"
            },
            {
                "verse": "Quos liqui, id lacrymis indiga turba rogat."
            },
            {
                "verse": "Et quis ascendens, lacrymis dum solor amicis,"
            },
            {
                "verse": "Imposui: Vestras sistite mox lacrymas."
            },
            {
                "verse": "Est Princeps clemens, prudens director et aequus;"
            },
            {
                "verse": "Invenietque modo crimine abesse malo."
            },
            {
                "verse": "Est (is) Maecenas, titulum Virtutis ob altum"
            },
            {
                "verse": "Fulgidus, optatam qui mihi tradet opem."
            },
            {
                "verse": "Quare agite, et gemitus, dulces cum coniuge nati,"
            },
            {
                "verse": "Sistite, nam longum non erit exilium."
            },
            {
                "verse": "Sit rata, respondent, res haec: tamen inde requirunt:"
            },
            {
                "verse": "Quis victum nobis virque paterque dabit?"
            },
            {
                "verse": "Vix tunc compressi lacrymas cordisque dolores,"
            },
            {
                "verse": "Quum mihi prolapso sincopis atra fuit."
            },
            {
                "verse": "Nec potui cuiquam tremula nisi voce: Valete,"
            },
            {
                "verse": "Dicere; nam reducem me mora parva dabit."
            },
            {
                "verse": "Mox id fata velint, repetunt; sic, quaerito, pro me"
            },
            {
                "verse": "Non grave sit nostrum sollicitare Iovem;"
            },
            {
                "verse": "Ne fera consortem cara cum prole fatiget"
            },
            {
                "verse": "Esuries; studium detque, quod ante, quies."
            },
            {
                "verse": "Tum ego Pieriae lustrabo Maenala Sylvae,"
            },
            {
                "verse": "Te duce, et Aonii nectare fungar Equi."
            },
            {
                "verse": "Et titulos laudesque Iovis mea carmina nostri,"
            },
            {
                "verse": "Qua potero, tollent et sua bella canam."
            },
            {
                "verse": "Cuncta libens facias: o fatis data secundis"
            },
            {
                "verse": "Mota propitio sint, precor, ista Deo!"
            },
            {
                "verse": "Denique, Maecenas, longum gaudeque valeque:"
            },
            {
                "verse": "Heu geminis verbis his mea Musa caret!"
            },
            {
                "verse": "Fletibus haec ideo turpique operitur amictu,"
            },
            {
                "verse": "Ut sint fortunae consona quaeque suae:"
            },
            {
                "verse": "Cui risum tuus ecce favor placidamque lacernam,"
            },
            {
                "verse": "Ut valet, instituat tradere. Care, vale."
            }
        ]
    ]
}