{
    "author": "carmina libraria",
    "title": "Publius Vergilius Maro, opera omnia cum notis selectissimis variorum",
    "url": "http://www.poetiditalia.it/texts/CARM_LIB|ver2|001",
    "text": [
        [
            {
                "verse": "In Novam P.Vergilii Maronis editionem, curante doctissimo viro d. Cornelio Schrevelio M.D, Gymnasii Lugdunensis rectore vigilantissimo"
            }
        ],
        [
            {
                "verse": "Hoc est grandiloqui carmen sublime Maronis"
            },
            {
                "verse": "Hae voces Latii detinuere Deos."
            },
            {
                "verse": "Sceptra probant vatem damnataque pagina flammis"
            },
            {
                "verse": "Vivit et Augusti Caesaris ore placet."
            },
            {
                "verse": "Ista poetarum norma est, tunc surgimus omnes"
            },
            {
                "verse": "Fimbria cum nostra tangitur ista manu."
            },
            {
                "verse": "Hic cunctos super extat apex, haec lambit Olympum"
            },
            {
                "verse": "Gloria nec saeclis tot sinit esse parem."
            },
            {
                "verse": "Posteritas desperat, amat quem suscipit unum"
            },
            {
                "verse": "Et radiis tantis sideris orbis hebet."
            },
            {
                "verse": "Tu, Schreveli, reddis Soli sua lumina et illas"
            },
            {
                "verse": "Cernere das flamma fulgidiore faces."
            },
            {
                "verse": "Scaena novum nuper per te Tarpeia soccum"
            },
            {
                "verse": "Induit et nitidis vestibus Afer iit."
            },
            {
                "verse": "Nunc tua magnanimum Aeneam solertia nobis"
            },
            {
                "verse": "Vindicat et Prhygius Dux sine nube micat."
            },
            {
                "verse": "Cingitur Andinus non uno interprete vates"
            },
            {
                "verse": "Romaque iam melius Martia verba capit."
            },
            {
                "verse": "Debet Troia tibi, debet Sichaeia Dido;"
            },
            {
                "verse": "Ipse repurgato carmine Turnus ovat."
            },
            {
                "verse": "Sic Ducibus castrisque ducum frameisque tubisque"
            },
            {
                "verse": "Sic audent comites Regibus ire scholae."
            },
            {
                "verse": "Gasp. Barlaeus"
            }
        ]
    ]
}