{
    "author": "Giovanni Aurelio Augurelli",
    "title": "geronticon liber",
    "url": "http://www.poetiditalia.it/texts/AUGUR|gero|001",
    "text": [
        [
            {
                "verse": "ad Petrum Lipomanum Hieronymi filiumVenetum patritium geronticon liber primus"
            }
        ],
        [
            {
                "verse": "Sunt cordi Musae nobis, sunt carmina curae;"
            },
            {
                "verse": "Caetera quae vacuam tenuissent gaudia mentem"
            },
            {
                "verse": "Omnia nunc semota; refert haec una voluptas"
            },
            {
                "verse": "Quicquid dulce olim sensu percepimus omni."
            },
            {
                "verse": "His ergo hanc grati secretam ponimus aram:"
            },
            {
                "verse": "Hic hederae et lauri nec non et amoena vireta"
            },
            {
                "verse": "Apricos inter colles, hic myrtea silva"
            },
            {
                "verse": "Et Veneri sacer est lucus nec grata Lyeo"
            },
            {
                "verse": "Mitis abest pendet quae spissis uva racemis."
            },
            {
                "verse": "Inprimis sternenda mihi est auro area multo,"
            },
            {
                "verse": "Tum coeptae e solido surgent adamante columnae,"
            },
            {
                "verse": "Queis alte supra impositum consistere tectum"
            },
            {
                "verse": "Instituam gemmis ornatum grandibus atque"
            },
            {
                "verse": "Aeternis densi vinctum compagibus aeris,"
            },
            {
                "verse": "Iam quibus inter se nexis non ulla vetustas"
            },
            {
                "verse": "Offuerit, quanquam validis conatibus obstet."
            },
            {
                "verse": "Stabunt in medio divae templumque tenebunt."
            },
            {
                "verse": "His ego dehinc coetu vatum comitatus honesto"
            },
            {
                "verse": "Dona feram non quae vulgo consuevimus illis"
            },
            {
                "verse": "Offerre at rerum prorsus rarissima quaeque"
            },
            {
                "verse": "Nobilium, quales tantum seponere summi"
            },
            {
                "verse": "Electas omni e numero potuere poetae."
            },
            {
                "verse": "Tuque ades, o gentis Lipomanae digna propago"
            },
            {
                "verse": "Et rara iuvenis virtute ac moribus aucte"
            },
            {
                "verse": "Eximiis, summa quae caeli sede profecta"
            },
            {
                "verse": "Eveniunt rectaque solent sub mente reponi."
            },
            {
                "verse": "Tu mihi te vacuum da nunc et pectore puro:"
            },
            {
                "verse": "His ego te sacris adhiberi et fungier opto,"
            },
            {
                "verse": "Quae tibi nunc uni nobis commissa parantur."
            },
            {
                "verse": "Ergo humeris primum vestem hanc candentibus albam"
            },
            {
                "verse": "Induere et mecum tantis accingere rebus,"
            },
            {
                "verse": "Adsistensque mihi puris e fontibus hauri"
            },
            {
                "verse": "Divinum laticem ac manibus cape lilia plenis"
            },
            {
                "verse": "Collectosque una vario de cespite flores."
            },
            {
                "verse": "His demum late, dum verba precantia fundo"
            },
            {
                "verse": "Ipse haec Musarum dudum Phoebique sacerdos,"
            },
            {
                "verse": "Sparge solum et suavi completo cuncta vapore:"
            },
            {
                "verse": "\"Phoebe, novem circum quem numina sancta sororum"
            },
            {
                "verse": "Semper habent divisque illic peana canendo"
            },
            {
                "verse": "Aeternam interdum spargunt mortalibus auram,"
            },
            {
                "verse": "Unde vigens sumit dias in carmina vires"
            },
            {
                "verse": "Spiritus et summo deducit ab aethere vatem,"
            },
            {
                "verse": "Illius huic haustum fas sit sperare precanti,"
            },
            {
                "verse": "Qui tibi toto animo primis famulatur ab annis."
            },
            {
                "verse": "Is tibi candentem taurum niveamque iuvencam"
            },
            {
                "verse": "Constituet Musis sacrum viridemque quotannis"
            },
            {
                "verse": "Appendet templi medio sub culmine laurum;"
            },
            {
                "verse": "Atque ignem hunc vobis, quo fervens ara renidet,"
            },
            {
                "verse": "Et dabit et longa lucentem aetate fovebit."
            },
            {
                "verse": "Vos rata iam nutu facietis cuncta benigno.\""
            },
            {
                "verse": "Haec precor, at tu etiam supplex in vota precesque,"
            },
            {
                "verse": "O iuvenis quem mox superi ad maiora reservant,"
            },
            {
                "verse": "Insinua temet divinis, omnia quando"
            },
            {
                "verse": "Rite tibi sunt acta; deus nanque omine certo"
            },
            {
                "verse": "Annuit et liquidis fulsere altaria flammis."
            }
        ],
        [
            {
                "verse": "Iam multa mecum conor et volvo diu"
            },
            {
                "verse": "Promissa siqua parte persolvi queant,"
            },
            {
                "verse": "Quae, sancte quondam feceram Pater, tibi"
            },
            {
                "verse": "Ubi occupatas detinebam parvulo"
            },
            {
                "verse": "Aures libello forsitan ineptus tuas,"
            },
            {
                "verse": "Arcana quanvis ederem illic dedalae"
            },
            {
                "verse": "Naturae et artis praepotentis munera."
            },
            {
                "verse": "An non inepte facere sum visus quidem,"
            },
            {
                "verse": "Cum mira apud te illa fore tum confiderem"
            },
            {
                "verse": "Vecors, videri cui potest mirum nihil,"
            },
            {
                "verse": "Humanitatis cum supragressus modum"
            },
            {
                "verse": "Humana pariter cuncta parvi feceris"
            },
            {
                "verse": "Statim nec humile imumve cogitaveris"
            },
            {
                "verse": "Quicquam, supremae sedis ut adisti gradus"
            },
            {
                "verse": "Divumque inisti tantus in terris vicem?"
            },
            {
                "verse": "Sed haec fuere: nunc quod instat pergimus,"
            },
            {
                "verse": "Tuo favente concitati numine,"
            },
            {
                "verse": "Ordiri et ea, quae pollicebar, reddere,"
            },
            {
                "verse": "Ut quimus utque spiritus caelo potens"
            },
            {
                "verse": "Afflat pusillis. Tu serena videris"
            },
            {
                "verse": "Haec mente suppliciter precamur, qua soles"
            },
            {
                "verse": "Quae offeruntur cunque tibi, neque abnuas"
            },
            {
                "verse": "Impendere mihi paululum interdum morae"
            },
            {
                "verse": "Haec donec intus intuens inspexeris"
            },
            {
                "verse": "An forte recta tendimus per arduum,"
            },
            {
                "verse": "Quod nunc inimus hos ad ascensus, iter."
            },
            {
                "verse": "Non esse secum dixit insanus Deum"
            },
            {
                "verse": "Excorsque et impos mentis, expers consili,"
            },
            {
                "verse": "Rationis ac pietatis omnis indigens."
            },
            {
                "verse": "At esse sapiens mente primum concipit,"
            },
            {
                "verse": "Dehinc voce clamans splendida palam facit"
            },
            {
                "verse": "Non esse tantum, sed potenter dextera"
            },
            {
                "verse": "Eum tenere regereque et nutu suo,"
            },
            {
                "verse": "Quae cuncta fecit, temperare et omnibus"
            },
            {
                "verse": "Adesse ubique et imperare singulis."
            },
            {
                "verse": "Verum haud leve est videre quos scandat gradus"
            },
            {
                "verse": "Haec quisquis animo versat et tendit supra"
            },
            {
                "verse": "Id, quo potest nunquam ulla vis mortalium"
            },
            {
                "verse": "Conata ferri, ni superna caelitus"
            },
            {
                "verse": "Spirarit aura ac Illius nisi favor"
            },
            {
                "verse": "Praesto sit, ipsa cuius haec perquirimus"
            },
            {
                "verse": "Dicenda, nullo non furore perciti."
            },
            {
                "verse": "Pavor tremorque, cui comes reverentia"
            },
            {
                "verse": "Qua non alia sit maior, hinc et hinc premunt"
            },
            {
                "verse": "Nosque admonent sic parvulos pondus grave"
            },
            {
                "verse": "Et impar humeris haud subire. Verum amor"
            },
            {
                "verse": "Potens inaccessa facere olim pervia,"
            },
            {
                "verse": "Cum spes fidesque prodeunt illi obviam,"
            },
            {
                "verse": "Hortatur atque pene cogit ingredi"
            },
            {
                "verse": "Orationis intimae latens iter."
            },
            {
                "verse": "Quid ergo agam tu mi impera, Deus meus,"
            },
            {
                "verse": "Rex unus omnium ac herus solus mihi."
            },
            {
                "verse": "Iubensne Domine? Forsitan quidem iubes;"
            },
            {
                "verse": "Nam non video ut aliunde spirari haec queant."
            },
            {
                "verse": "Experiar igitur; Tu, precor, coeptis fave"
            },
            {
                "verse": "Volensque et adsis et iubens praesis mihi,"
            },
            {
                "verse": "Si nostra non superbit haec precatio."
            },
            {
                "verse": "Testantur opera Te tua, enarrant poli"
            },
            {
                "verse": "Tuam per orbem indesinenter gloriam."
            },
            {
                "verse": "Est nam quis adeo, cum superna suspicit,"
            },
            {
                "verse": "Vecors rudisque, qui statim non cogitet"
            },
            {
                "verse": "Ac volvat ipse saepius secum stupens"
            },
            {
                "verse": "Quae quantaque videat, quibus vel orbibus"
            },
            {
                "verse": "Ferantur illa aut quas vicissitudines"
            },
            {
                "verse": "Servent ratorum consecuta temporum"
            },
            {
                "verse": "Semper tenorem, legis haud casu datae"
            },
            {
                "verse": "Iussu, sed una aequante Providentia"
            },
            {
                "verse": "Cuncta haec benigno distributa munere?"
            },
            {
                "verse": "Quis rursus, orbis caeteras partes videns"
            },
            {
                "verse": "Interque versans, desinat mirarier"
            },
            {
                "verse": "Terrae patentem subiacentis ambitum"
            },
            {
                "verse": "Fusumque supra continenter aera"
            },
            {
                "verse": "Terraeque circum margines fusum mare"
            },
            {
                "verse": "Et quicquid haec exornat atque in his simul"
            },
            {
                "verse": "Vitam peragit, ut omne stirpium genus"
            },
            {
                "verse": "Quaecunque se tollunt humo et quae vestiunt"
            },
            {
                "verse": "Telluris almis aemulam gemmis cutim,"
            },
            {
                "verse": "Ut multiformis ac vagans animantium"
            },
            {
                "verse": "Proles per amplos sparsa tractus undique"
            },
            {
                "verse": "Terrae marique crescit et semper sua"
            },
            {
                "verse": "Vi fertur una, qua potest et qua prius"
            },
            {
                "verse": "Natura proprios impetus illi dedit?"
            },
            {
                "verse": "Adde his liquentis lucidosque fontium"
            },
            {
                "verse": "Fluxus et altis amnium cursus vadis"
            },
            {
                "verse": "Ripas amoenas inter, inter collium"
            },
            {
                "verse": "Aprica et herbis suavibus virentia"
            },
            {
                "verse": "Camporum. At imas montibus subsidere"
            },
            {
                "verse": "Valles et altos erigi convallibus"
            },
            {
                "verse": "Montes ab imis, limpidos sterni lacus"
            },
            {
                "verse": "Subter virentum rupium cacumina"
            },
            {
                "verse": "Quis non, serena mente qui sit praeditus,"
            },
            {
                "verse": "Miratur? Aut cui non quoque est miraculo"
            },
            {
                "verse": "Immensa marium littorumque vastitas"
            },
            {
                "verse": "Et insularum varius ac gratus situs"
            },
            {
                "verse": "Quicquid tandem reddit et servat decens"
            },
            {
                "verse": "Ornatus orbis omnium pulcherrimus?"
            },
            {
                "verse": "Quid? Siquis ipse se intus ac extra aestimet"
            },
            {
                "verse": "Et alterum se tum esse mundum sentiat"
            },
            {
                "verse": "Opusque summi opificis ac munus sciat"
            },
            {
                "verse": "Deumque prope, idest illius ad imaginem"
            },
            {
                "verse": "Et similitudinem editum, se noverit,"
            },
            {
                "verse": "Divinitatis qui capax, sapientiae"
            },
            {
                "verse": "Ac mentis aeque particeps sit, dotibus"
            },
            {
                "verse": "Et extet animi ac corporis tantis valens,"
            },
            {
                "verse": "Pro dignitate ut sedeat, ut stet, ut ambulet,"
            },
            {
                "verse": "Oris venustas agilitasque totius"
            },
            {
                "verse": "Vultus ut illi gratior cunctis siet,"
            },
            {
                "verse": "Vis insit animi tanta, tanta celeritas"
            },
            {
                "verse": "Mentis vigorque tantus et solertia,"
            },
            {
                "verse": "Qua pene cuncta suggerente discutit."
            },
            {
                "verse": "Haec siquis, inquam, serius secum putet,"
            },
            {
                "verse": "Emittet illam forsitan vocem simul"
            },
            {
                "verse": "Cum vate summo gentibus palam canens:"
            },
            {
                "verse": "\"Quam magnifica sunt opera, Rex regum, tua;"
            },
            {
                "verse": "Sapientia in tua creasti singula.\""
            },
            {
                "verse": "Quin illud etiam sentiet verum legi,"
            },
            {
                "verse": "Divina quae sunt, cum videri non queant,"
            },
            {
                "verse": "Haec posse in his considerata conspici,"
            },
            {
                "verse": "Quae fecit ille. Nam relictus unicus"
            },
            {
                "verse": "Nobis ad illa est hic gradus, magno datus"
            },
            {
                "verse": "Scandendus olim Mosi ut ante cerneret"
            },
            {
                "verse": "Quae facta, non qui fecerat. Sed cum illa, quae"
            },
            {
                "verse": "Fecisset opifex summus ac pater omnium"
            },
            {
                "verse": "Immensus, incomprehensibilis, unus potens"
            },
            {
                "verse": "Efficere quae fecit eademque perdere"
            },
            {
                "verse": "Ut vult, ea, inquam, cum potenter omnia"
            },
            {
                "verse": "Volvisset animo providus vates suo,"
            },
            {
                "verse": "Ex his adivit omnium rerum ultimam"
            },
            {
                "verse": "Et ipse causam primus ut homini datum est"
            },
            {
                "verse": "Dum vita superest. Hic enim, faciem Dei"
            },
            {
                "verse": "Dum quaerit avidus inspicere, vocem audiit"
            },
            {
                "verse": "Dicentis: \"Haud faciem videre quiveris"
            },
            {
                "verse": "Meam, sed hoc te sub cavae rupis loco"
            },
            {
                "verse": "Sistam manuque protegam dum transeam."
            },
            {
                "verse": "At inde cum post auferam petra manum,"
            },
            {
                "verse": "Videre posteriora tunc mea poteris.\""
            },
            {
                "verse": "Haud ergo quisquam, quae assequi sensu nequit,"
            },
            {
                "verse": "Divina quid sint quaeritans, intrinsecus"
            },
            {
                "verse": "Rimetur ipsa, vasculo ne clauserit"
            },
            {
                "verse": "Immensa maria, ut indicatum constitit"
            },
            {
                "verse": "Dum quaerit illa maximus rerum quidem"
            },
            {
                "verse": "Scrutator olim. Propter alti littora"
            },
            {
                "verse": "Maris undisona tendebat inquirens graves"
            },
            {
                "verse": "Sensus et amplum Trinitatis ambitum"
            },
            {
                "verse": "Aurelius, in his totus ac solis vacans"
            },
            {
                "verse": "Quae cogitabat, forte nec tunc exitum"
            },
            {
                "verse": "Habebat unde inveniret anxius;"
            },
            {
                "verse": "Cum dulcis illi visus est infantulus"
            },
            {
                "verse": "Parvam tenella sustinens concham manu"
            },
            {
                "verse": "Vastique lympha marmoris complens scrobem,"
            },
            {
                "verse": "Quam pronus ipse fecerat sibi prius"
            },
            {
                "verse": "Solis digitulis parvulisque nixibus."
            },
            {
                "verse": "Quod ille cernens: \"Ecquid\" inquit \"cogitas,"
            },
            {
                "verse": "Puelle, tantos aequoris fluctus cavo"
            },
            {
                "verse": "Telluris isthoc tantulo concludere?\""
            },
            {
                "verse": "Cui puer: \"Et ipse quid facere, levis, putas,"
            },
            {
                "verse": "Qui te Illius, qui cuncta solus continet,"
            },
            {
                "verse": "Ullo nec ipse continetur, expetis"
            },
            {
                "verse": "Fieri capacem?\" dixit, atque protinus"
            },
            {
                "verse": "Nubes per altas prodiens evanuit."
            },
            {
                "verse": "Est unus ergo congruus nobis modus"
            },
            {
                "verse": "Intelligendi, parte qua quimus, Deum,"
            },
            {
                "verse": "Per illa, quae iam facta sunt. Nam sensibus"
            },
            {
                "verse": "Et ipsa capimus, mente deinde sensuum"
            },
            {
                "verse": "Sequace tantorum creatorem unicum"
            },
            {
                "verse": "Sentimus intus, credimus, complectimur,"
            },
            {
                "verse": "Amamus, illi caritatis vinculo"
            },
            {
                "verse": "Tenemur adstricti illiusque denique"
            },
            {
                "verse": "Aeterna meritis consequi confidimus."
            },
            {
                "verse": "Ascensus hic est, quo crearat primitus"
            },
            {
                "verse": "Nos magnus orbis universi conditor,"
            },
            {
                "verse": "Ut vita praesit sensui, mentem ante eant"
            },
            {
                "verse": "Sensata, visis cognitisque exordia."
            },
            {
                "verse": "Nam cum virentibus arborum terram comis"
            },
            {
                "verse": "Ornasset atque floridis herbis solum"
            },
            {
                "verse": "Stravisset atque ut uberes fructus darent"
            },
            {
                "verse": "Mandasset, his est vita tum primis data."
            },
            {
                "verse": "At cum vel undas aerave vel aridam"
            },
            {
                "verse": "Animantibus complesset, illa sensibus"
            },
            {
                "verse": "Et appetitus aucta vi mox reddidit."
            },
            {
                "verse": "Cum vero solers ultimo et mirum genus"
            },
            {
                "verse": "Fecisset hominum, mente quanprimum valens"
            },
            {
                "verse": "Effecit illud, non eis quoquam tamen"
            },
            {
                "verse": "Usu remotis, quae dedisset caeteris."
            },
            {
                "verse": "Quod eius etiam iussa declarant statim:"
            },
            {
                "verse": "\"Deum\", inquiunt, \"ex corde toto diligas,"
            },
            {
                "verse": "Quod inde vita, fonte ceu, nobis fluat;"
            },
            {
                "verse": "Anima ex quoque tua tota, id est et sensibus"
            },
            {
                "verse": "Cunctis et appetitu, ut ipsa est initium"
            },
            {
                "verse": "Animalia unde dicta sint; ex denique"
            },
            {
                "verse": "Tota tua etiam mente, qua sola omnibus"
            },
            {
                "verse": "Praestamus his ubique quae terras colunt.\""
            },
            {
                "verse": "Hinc ergo per quae vivimus, per quae undique"
            },
            {
                "verse": "Sentimus et per quae creavit omnia"
            },
            {
                "verse": "Summusque et unus universi conditor,"
            },
            {
                "verse": "Hunc acie mentis esse aperte cernimus."
            },
            {
                "verse": "At estne forte consequenter altera"
            },
            {
                "verse": "Tui sequendi et assequendi semita,"
            },
            {
                "verse": "Clemens, misericors, omnibus praesens Deus?"
            },
            {
                "verse": "Hanc Ipse nobis cognitam reddas et hac,"
            },
            {
                "verse": "Siqua est, precamur supplices, nos ducito:"
            },
            {
                "verse": "Est nanque quippe et omnium potissima."
            },
            {
                "verse": "Adversus excors ierat humanum genus"
            },
            {
                "verse": "Mandata quondam ac inquinarat omnia"
            },
            {
                "verse": "Unum futura saecla commissum scelus"
            },
            {
                "verse": "Illoque cuncti sempiternis luctibus"
            },
            {
                "verse": "Poenisque eramus destinati crimine."
            },
            {
                "verse": "Cum nos tuentem Maximum e caelo Patrem"
            },
            {
                "verse": "Immensa movit caritatis copia,"
            },
            {
                "verse": "Natumque nostra pro salute ut mitteret"
            },
            {
                "verse": "Effecit, illi tanta tum benignitas"
            },
            {
                "verse": "Fuit, misericors tanta tum clementia."
            },
            {
                "verse": "Versatus ergo est Ille nobiscum diu"
            },
            {
                "verse": "Hic inter homines, inter ignaros Deus"
            },
            {
                "verse": "Homoque, Summi Patris ut testis foret"
            },
            {
                "verse": "Foretque nobis veritas et semita"
            },
            {
                "verse": "Qua tenderemus ad supernam patriam."
            },
            {
                "verse": "Testes at ipsi essemus excellentium,"
            },
            {
                "verse": "Quas Ille res hic egerat nosque omnibus"
            },
            {
                "verse": "Illas per orbem panderemus singuli,"
            },
            {
                "verse": "Hic sanctitate puriter vitae diu"
            },
            {
                "verse": "Actae, serendis ille in vulgum vocibus,"
            },
            {
                "verse": "Quaecunque frugem comparant nobis bonam,"
            },
            {
                "verse": "Doctrina at alius atque scriptis, mystica"
            },
            {
                "verse": "Quae sensa magnis eruunt sacrariis;"
            },
            {
                "verse": "Et qui volentes sanguinem ac vitam pii"
            },
            {
                "verse": "Fudere cruciatus per omnes antea"
            },
            {
                "verse": "Ducti, labores inter ac angustias;"
            },
            {
                "verse": "Et quisquis alto pectore Hunc tandem gerit"
            },
            {
                "verse": "Amoris arcto colligatum vinculo,"
            },
            {
                "verse": "Ipsumque preter expetens unum nihil,"
            },
            {
                "verse": "Testatur eius mira, quae fecit, Patris"
            },
            {
                "verse": "Suoque semper praedicanda nomine."
            },
            {
                "verse": "Quorunque prorsus inscius rerum prius"
            },
            {
                "verse": "Quid ipse dicam? Quid secundum prosequar?"
            },
            {
                "verse": "Sic magna cuncta sunt et excedentia"
            },
            {
                "verse": "Humanitatis singulos captus simul."
            },
            {
                "verse": "An cum, relictis insciis parentibus,"
            },
            {
                "verse": "Iam natus annos nobilis duodecim"
            },
            {
                "verse": "Inter peritos sedit in templo puer,"
            },
            {
                "verse": "Eos, quod esset omnibus mirum, petens"
            },
            {
                "verse": "Et audiens? An quae deinde nuptiis"
            },
            {
                "verse": "Miranda fecit, vina permutans aquis?"
            },
            {
                "verse": "Vel cum precanti regulo dixit: \"Tuus,"
            },
            {
                "verse": "I, natus etiam vivit\" ac illa quidem"
            },
            {
                "verse": "Iam morbus hora sospitem reliquerat?"
            },
            {
                "verse": "Quid haec ad illa, quae sequuntur, dixerim,"
            },
            {
                "verse": "Haec mira quanvis sint et ipsa maxime?"
            },
            {
                "verse": "Surgit vocatus illico aegrotans senex"
            },
            {
                "verse": "Ferensque sanus lectulum perambulat."
            },
            {
                "verse": "At caecus is, qui viderat nunquam, videt."
            },
            {
                "verse": "Ex quinque panibus et duobus piscibus"
            },
            {
                "verse": "Iesum sequutus redditur vulgus satur."
            },
            {
                "verse": "Puella saxis verberanda publicis"
            },
            {
                "verse": "Detenta summo liberatur iudice,"
            },
            {
                "verse": "Peccaret illa ne tamen quid amplius."
            },
            {
                "verse": "Iam pene putridus excitatur mortuus"
            },
            {
                "verse": "Et inter homines, ut prius, versans sedet,"
            },
            {
                "verse": "It, loquitur, audit, esurit, sitit, palam"
            },
            {
                "verse": "Quaecunque vivens fecerat rursus facit."
            },
            {
                "verse": "Verum quid infans ipse nunc ausim loqui,"
            },
            {
                "verse": "Quae nec piorum maximus coetus virum"
            },
            {
                "verse": "Explere pleno cunctus ore quiverit?"
            },
            {
                "verse": "Haec finis ergo; nanque peccator miser"
            },
            {
                "verse": "Quonam per illa pergerem loquens modo,"
            },
            {
                "verse": "Quae mortis atque passionis ultima"
            },
            {
                "verse": "Tuae fuerunt impiae mysteria,"
            },
            {
                "verse": "Nostrum Redemptor omnium promptissime?"
            },
            {
                "verse": "Quaenam paventi suppetent voces mihi"
            },
            {
                "verse": "Quibus feratur concitus terris tremor"
            },
            {
                "verse": "Lunaeque lumen abditum, solem datas"
            },
            {
                "verse": "Circum tenebras, conditos suis patres"
            },
            {
                "verse": "Surresse monumentis et in sanctam undique"
            },
            {
                "verse": "Venisse civitatem et illic pluribus"
            },
            {
                "verse": "Apparuisse post secutam gloriam"
            },
            {
                "verse": "Tuam, subacta morte? Sed quis omnium"
            },
            {
                "verse": "Oculis potius hic lachrymas dabit meis,"
            },
            {
                "verse": "Ut flere possim traditam duram Tibi"
            },
            {
                "verse": "Necem ab nefandis impiis mortalibus,"
            },
            {
                "verse": "Quorum salutis veneras huc gratia?"
            },
            {
                "verse": "Dabit quis, inquam, lachrymas mihi, quibus"
            },
            {
                "verse": "Tuos ad imos procidens pedes fleam,"
            },
            {
                "verse": "Tuos solutis lachrymis lavem pedes,"
            },
            {
                "verse": "Exosculer flens abluamque vulnera,"
            },
            {
                "verse": "Inflicta sancto tam nefande corpori?"
            },
            {
                "verse": "Te preter ullus non dabit, nullus mihi"
            },
            {
                "verse": "Ostendet unde verus emanat liquor"
            },
            {
                "verse": "Vitae, nisi Tu. Nullus ut fleam miser"
            },
            {
                "verse": "Docebit atque nullus ut laeter dabit"
            },
            {
                "verse": "Te preter. Ut commissa nunc fleam mea"
            },
            {
                "verse": "Da, Pater, ut orem, ut serviam soli Tibi,"
            },
            {
                "verse": "Complectar ut Te, caetera ut nihil putem."
            },
            {
                "verse": "Concede mentem iussa servandi tua"
            },
            {
                "verse": "Et ex iniquis exeundi semitam"
            },
            {
                "verse": "Ostende, qua Te sedulus solum sequar"
            },
            {
                "verse": "Emancipatus unico tantum Tibi."
            },
            {
                "verse": "Ut memet abnegem ipse, quam tollam crucem"
            },
            {
                "verse": "Ostende mi nunc, postmodum ut laeter dabis,"
            },
            {
                "verse": "Voles ut ipse, nam voluntas maxime"
            },
            {
                "verse": "Tua hic et usque fiat et per omnia"
            },
            {
                "verse": "Semper neque ulli placeat id, quod displicet"
            },
            {
                "verse": "Tibi neque unquam. Tu salus solus mea"
            },
            {
                "verse": "Servabis ergo, cum vias ostenderis"
            },
            {
                "verse": "Salutis Ipse, cum mihi praesens dabis"
            },
            {
                "verse": "Ut nocte Tecum promptus, ut Tecum die"
            },
            {
                "verse": "Sim semper utque supplicem volens Tibi"
            },
            {
                "verse": "Nequo remittam temporis puncto tuum"
            },
            {
                "verse": "Nomen, quod extat omnium nomen supra,"
            },
            {
                "verse": "Ardente, Iesu, caritate prosequi."
            }
        ],
        [
            {
                "verse": "Ergo animi interea semper pendebis? Et unde"
            },
            {
                "verse": "Incipias semel ignoras componere mentem,"
            },
            {
                "verse": "Ne tibi continuis tot fluctuet anxia curis?"
            },
            {
                "verse": "Semper idem progressus iter, nunquam haec bona longe"
            },
            {
                "verse": "Seposita et nobis adeo distantia cernes?"
            },
            {
                "verse": "Quid differs? Quid te variis ambagibus istis"
            },
            {
                "verse": "Implicitum involvis magis et magis ingeris ultro?"
            },
            {
                "verse": "Non brevia attendis vitae momenta caducae,"
            },
            {
                "verse": "Non quod et hic omnes peregre perducimur et quod"
            },
            {
                "verse": "Mox alio nobis properandum, ubi sistere tandem"
            },
            {
                "verse": "Aeternum sit opus penitusque recedere nulli,"
            },
            {
                "verse": "Atque bonos illic factorum praemia recte"
            },
            {
                "verse": "Accipere, at sontes vitiorum pendere poenas?"
            },
            {
                "verse": "Sed non quas vulgo referunt perferre sub imis"
            },
            {
                "verse": "Manibus, aeternos ignes aut frigora dira:"
            },
            {
                "verse": "Sint eadem et maiora etiam tormenta licebit,"
            },
            {
                "verse": "Verum, quod multo horrendum magis igne vel omni"
            },
            {
                "verse": "Iactura est gravius, nullas visendus in horas"
            },
            {
                "verse": "Ille opifex rerum, visu quo sancta fruuntur"
            },
            {
                "verse": "Pectora, quae terris valido se tollere nixu"
            },
            {
                "verse": "Iam potuere suo Superumque recondere coetu."
            },
            {
                "verse": "Forsitan, heu, dubitas operum tibi conscius ullam"
            },
            {
                "verse": "Spem fore, qua fretus valeas haec tanta mereri."
            },
            {
                "verse": "Ne dubita, nam nulla cupit Rex damna suorum,"
            },
            {
                "verse": "Quos quondam e nihilo, quod erat bonus Ipse piusque,"
            },
            {
                "verse": "Fecerat assimiles cunctos Sibi; deinde quod atram"
            },
            {
                "verse": "Ingressus nebulam, recta, quam ostenderat illis,"
            },
            {
                "verse": "Errare aspexit, durae ludibria mortis"
            },
            {
                "verse": "Pertulit omnipotens, ut eisdem splendida vitae"
            },
            {
                "verse": "Lumina praeferret, quibus haud errare liceret"
            },
            {
                "verse": "Amplius ac certo possent insistere calle."
            },
            {
                "verse": "Quare, age, ad Hunc iunctis manibus concedere supplex"
            },
            {
                "verse": "Audeto; nam te venientem expectat ut amplo"
            },
            {
                "verse": "In gremio accipiat. Perge, et commissa fateri"
            },
            {
                "verse": "Incipias et te iam deliquisse dolentem"
            },
            {
                "verse": "Paeniteat, quacunque etiam ratione modoque"
            },
            {
                "verse": "Expurges promptusque luas pro crimine poenam,"
            },
            {
                "verse": "Atque imo expressas penitus de pectore voces"
            },
            {
                "verse": "Effundas Illi, cuius tibi Gratia plene"
            },
            {
                "verse": "Mox aderit teque amplectetur, et undique caelo"
            },
            {
                "verse": "Gaudia erunt quibus haud usquam maiora supersint,"
            },
            {
                "verse": "Illic nanque magis gratari contigit uni"
            },
            {
                "verse": "Converso a vitiis superum ad caelestia regna,"
            },
            {
                "verse": "Quam si complures, quorum sanctissima vita"
            },
            {
                "verse": "In terris fuerit, supera ad convexa ferantur."
            }
        ],
        [
            {
                "verse": "Haec est illa dies, rerum quam condidit auctor."
            },
            {
                "verse": "Ite omnes mecum, linguis animisque favete!"
            },
            {
                "verse": "Laeti omnes mecum laudes et laeta canendo"
            },
            {
                "verse": "Carmina, sic Regi caelorum reddite grates"
            },
            {
                "verse": "Tuque, Pater Sancte, in primis, cui plurima semper"
            },
            {
                "verse": "Relligio et verae fidei observantia cordi,"
            },
            {
                "verse": "Perge diem laetus solenni dicere pompa"
            },
            {
                "verse": "Muneris immenso plenam caelestis honore,"
            },
            {
                "verse": "Utque soles regali ornatu et pectore puro"
            },
            {
                "verse": "Prosequere, et cuncto demum hanc complectere cultu"
            },
            {
                "verse": "Christicolas inter proceres mediusque fideli"
            },
            {
                "verse": "Concilio ac lecto praecelsus in ordine Patrum."
            },
            {
                "verse": "Sat lachrymis tristique datum pro tempore luctu,"
            },
            {
                "verse": "Quanquam pro scelere haud satis est et crimine nostro!"
            },
            {
                "verse": "Sed tamen haec iugi deflevimus ore precesque"
            },
            {
                "verse": "Addidimus, clemens quas exaudisse Redemptor"
            },
            {
                "verse": "Creditur et fessis hominum iam parcere rebus."
            },
            {
                "verse": "Hunc etiam ut miseris quondam violarit iniqua"
            },
            {
                "verse": "Turba modis, tuleritque pius ludibria mille"
            },
            {
                "verse": "Sensimus, haec eadem soliti memorare quotannis."
            },
            {
                "verse": "Vidimus et, cunctis sibi quos elegerat Ipse"
            },
            {
                "verse": "Discipulis aegre fugientibus, undique saeva"
            },
            {
                "verse": "Latronum rabie septum durisque revinctum"
            },
            {
                "verse": "Nexibus et foede ad proceres per compita raptum."
            },
            {
                "verse": "Hic Illum ut vulgus vesanum riserit utque"
            },
            {
                "verse": "Conspuerit flagrisque afflixerit, utque profano"
            },
            {
                "verse": "Vexarit ritu divinum corpus, abunde"
            },
            {
                "verse": "Hausimus e sanctis scriptoribus, omnia largo"
            },
            {
                "verse": "Interea fletu complentes et grave mentis"
            },
            {
                "verse": "Affectae toto promentes corde dolorem."
            },
            {
                "verse": "Denique sublatum cruce vidimus omnipotentem"
            },
            {
                "verse": "Cunctarum auctorem rerum perferre dolores"
            },
            {
                "verse": "Et duros mortis cruciatus quos neque quisquam"
            },
            {
                "verse": "Pertulit in terris unquam neque sensit et heu heu,"
            },
            {
                "verse": "Ne nos aeternum moreremur, concidit Ille"
            },
            {
                "verse": "Indutus mortalem hominem, qui cuncta crearat"
            },
            {
                "verse": "Aeternus semperque manens semperque futurus"
            },
            {
                "verse": "Idem, et qui nutu movet et quaecunque ministrat."
            },
            {
                "verse": "Haec ita praeteritis fuerint celebrata diebus"
            },
            {
                "verse": "Et, ritu servante, pio permixta dolore."
            },
            {
                "verse": "Ast hodie lachrymis hilari perfundere mentem"
            },
            {
                "verse": "Laetitia est opus et vultu praeferre sereno"
            },
            {
                "verse": "Gaudia, quae nullis cedant, cum maximus Ipse,"
            },
            {
                "verse": "Qui se deludi passus mortalibus aegris"
            },
            {
                "verse": "Occiderat caede infanda, nunc morte subacta,"
            },
            {
                "verse": "Conditione hominum superata, postibus Horci"
            },
            {
                "verse": "Perfractis, victor supera ad convexa redire"
            },
            {
                "verse": "Ut voluit subito se contulit et, Deus atque"
            },
            {
                "verse": "Verus homo, sed non adeo mortalis ut ante"
            },
            {
                "verse": "Amplius, at contra divino totus inhaerens"
            },
            {
                "verse": "Qua mortalis erat, se nobis Ipse videndum"
            },
            {
                "verse": "Praebuit, in dubio ne quid superesset et illa"
            },
            {
                "verse": "Luce resurgentem, qua se praedixerat, omnes"
            },
            {
                "verse": "Nossemus pariterque necis vitaeque potentem."
            },
            {
                "verse": "Quid nos? An non cum Domino surgemus et ipsi?"
            },
            {
                "verse": "Surgamus: primum a vitiis hic transitus esto"
            },
            {
                "verse": "Ad summos apices, virtutem et relligionem,"
            },
            {
                "verse": "Mox ad caelestes Superos patriamque supernam."
            },
            {
                "verse": "Non aliam ob causam supera de sede profectus"
            },
            {
                "verse": "Hic adiit genus humanum, quam ducere Secum"
            },
            {
                "verse": "Ut posset nos hinc alacres atque ire volentis."
            }
        ],
        [
            {
                "verse": "Quo sinitis, socii, me per deserta vagantem"
            },
            {
                "verse": "Haec loca nunc ferri, que iam tenebrosa sub antra,"
            },
            {
                "verse": "Consertos inter vepres, atque aspera saxa"
            },
            {
                "verse": "Ducunt et vario perplexum errore viarum"
            },
            {
                "verse": "Exercent semperque premunt atque usque fatigant?"
            },
            {
                "verse": "Nec vestrum quisquam tanto in discrimine dextram"
            },
            {
                "verse": "Porrigit atque vagum fallaci in tramite sistis,"
            },
            {
                "verse": "Aut docet ire viam praesens et in aequa reducit."
            },
            {
                "verse": "Atqui olim multi, vel tu revocare solebas"
            },
            {
                "verse": "In primis me, care Tryphon, si forte parumper"
            },
            {
                "verse": "Devius a recta iam declinare videbar."
            },
            {
                "verse": "Orsus eram, ut parvae poterant in carmina vires,"
            },
            {
                "verse": "Aetherei secreta procul vestigia cantus"
            },
            {
                "verse": "Pone sequi, afflato quos olim protulit ore"
            },
            {
                "verse": "Ad citharam vates, quem non imitabile carmen"
            },
            {
                "verse": "Atque hominum supra captum cecinisse fatentur"
            },
            {
                "verse": "Voce palam cuncti, qui sacra ad limina tendunt"
            },
            {
                "verse": "Veri secreto commoti numine Phoebi."
            },
            {
                "verse": "Atque ita suspiciens humilisque et pronus adorans,"
            },
            {
                "verse": "Tentabam siqua ille mihi se forte favori"
            },
            {
                "verse": "Praeberet precibus crebris oneratus et una"
            },
            {
                "verse": "Affectu hoc nostro motus propriae ne benigno"
            },
            {
                "verse": "Assensu potius et solo munere mentis."
            },
            {
                "verse": "Tandem hac spe tantum perstans, tum totus in illis,"
            },
            {
                "verse": "Quae quondam is cecinisset, eram, nec caetera porro"
            },
            {
                "verse": "Linquebam interea, legis praecepta vetustae"
            },
            {
                "verse": "Quin legerem gravium auctorum, versabar et inter"
            },
            {
                "verse": "Quae mihi grata forent atque apta senilibus annis."
            },
            {
                "verse": "At nunc, nescio qua tenui dulcedine captus,"
            },
            {
                "verse": "Aetatis preter solitum iuvenilia ludo."
            },
            {
                "verse": "Ecquid permittes haec me per inania duci"
            },
            {
                "verse": "Quae mihi, quae studiis non convenientia nostris,"
            },
            {
                "verse": "Offendunt etiam purgatas protinus aures?"
            },
            {
                "verse": "Cur me ad concentus cessas adhibere priores,"
            },
            {
                "verse": "Quos mihi, non nulla solitus iam laude probare,"
            },
            {
                "verse": "Subdideras celeres currenti saepius ictus?"
            },
            {
                "verse": "Cur non hortari, cur non, velut ante, monere"
            },
            {
                "verse": "Instituis, vel, nanque potes, me haec ad pia cogis"
            },
            {
                "verse": "Munera? Quae tibi sunt merito gratissima semper,"
            },
            {
                "verse": "Vel quia Musarum tibi iam non ultima servit,"
            },
            {
                "verse": "Optatus quotiens illarum ad culmina tendis,"
            },
            {
                "verse": "Vel quod nostra piae miro conamine mentis"
            },
            {
                "verse": "Sacra tenes eademque pari veneraris honore."
            },
            {
                "verse": "Immo age, nam posco poterit quod utrunque decere,"
            },
            {
                "verse": "Tentemus siquid forte aspiraverit ardens"
            },
            {
                "verse": "Ille canor nobis, qui non divinitus unquam"
            },
            {
                "verse": "Nil prorsum est modulatus, at aethera semper apertum"
            },
            {
                "verse": "Intuitus regum Regem rex ipse canebat,"
            },
            {
                "verse": "Atque uni laudes unique ferebat honorem."
            },
            {
                "verse": "Tu prior, ipse sequar: sic me nam rursus, amice,"
            },
            {
                "verse": "Ad non missa quidem, sed ad intermissa vocabis."
            },
            {
                "verse": "Tryphon"
            },
            {
                "verse": "\"Quae desolatos ceperunt gaudia Patres,"
            },
            {
                "verse": "Dispersos pavor horribilis quos egerat ante,"
            },
            {
                "verse": "Cum Quem defunctum flerant exisse sepulchro"
            },
            {
                "verse": "Viderunt miro perculsi corda stupore!\""
            },
            {
                "verse": "Augurellus"
            },
            {
                "verse": "\"Quae prosternatas ceperunt gaudia Matres,"
            },
            {
                "verse": "Ut pavidis hilari se vultu nuncius ultro"
            },
            {
                "verse": "Obtulit aethereo caeli de culmine missus,"
            },
            {
                "verse": "Tristia qui placidis mulceret pectora dictis!\""
            },
            {
                "verse": "Tryphon"
            },
            {
                "verse": "\"Qui tum custodum est coniectus in agmina terror,"
            },
            {
                "verse": "Cum tremor invasit terras subitoque revulsum est,"
            },
            {
                "verse": "Quod tumulo haerebat firmo pro tegmine, saxum!\""
            },
            {
                "verse": "Augurellus"
            },
            {
                "verse": "\"Quo strepitu fugere mali sub tartara Manes,"
            },
            {
                "verse": "Cum se praeventos senserunt lumine tanto"
            },
            {
                "verse": "Nec posse ulterius minimo sub tegmine condi!\""
            },
            {
                "verse": "Tryphon"
            },
            {
                "verse": "\"At vertere boni sensus oculosque repente"
            },
            {
                "verse": "In Dominum inque ipsum rerum Patremque Deumque,"
            },
            {
                "verse": "Inque expectatum iam longo tempore Christum.\""
            },
            {
                "verse": "Augurellus"
            },
            {
                "verse": "\"Quin alacres venere omnes in limina lucis"
            },
            {
                "verse": "Aeterni praententa ducis vexilla sequuti,"
            },
            {
                "verse": "Sontibus et meritas miseris liquere tenebras."
            },
            {
                "verse": "Sed tu desine plura, bonis nam certa parantur"
            },
            {
                "verse": "Praemia visuris sedes quandoque beatas."
            },
            {
                "verse": "Illic, cum primum in terris liquere caducum"
            },
            {
                "verse": "Et mortale ipsi pondus, vis nulla laborum,"
            },
            {
                "verse": "Nulla dolorum illos agitat, non ulla timoris,"
            },
            {
                "verse": "Non fraudis, non ulla doli, quin dira voluptas"
            },
            {
                "verse": "Innumero errorum semper comitata tumultu"
            },
            {
                "verse": "Et quae mortales vexant et inaniter angunt"
            },
            {
                "verse": "Caetera nonnullis illic admota propinquant."
            },
            {
                "verse": "At secura quies nullisque exercita curis"
            },
            {
                "verse": "Vita manet prorsusque bonis non indiga nostris."
            },
            {
                "verse": "Vivunt contenti solo per saecula visu"
            },
            {
                "verse": "Omnia nec requies illis datur ulla videndi,"
            },
            {
                "verse": "Atque est his ea summa quies, hac nanque beati"
            },
            {
                "verse": "Perpetuoque illic aevo et sine fine fruuntur.\""
            },
            {
                "verse": "Tryphon"
            },
            {
                "verse": "\"Sic tua caelestis favor hic incepta secundet,"
            },
            {
                "verse": "Quo mihi tu tantum carmen cecinisse videris;"
            },
            {
                "verse": "Aureli, studia haec atque hos ne desere cantus!\""
            },
            {
                "verse": "Augurellus"
            },
            {
                "verse": "\"Immo haec, quae mihi nunc modulando multa dedisti"
            },
            {
                "verse": "Adiumenta, Tryphon, ne tu fuge tradere rursus"
            },
            {
                "verse": "Cum repetam, nam sic nostris afflabis honorem"
            },
            {
                "verse": "Quale manus addunt ebori decus et tibi multa"
            },
            {
                "verse": "In nostrum quondam superabit gratia carmen.\""
            }
        ],
        [
            {
                "verse": "\"Quo me, quo Silides rapitis per flumina Nymphae?"
            },
            {
                "verse": "Nec fluitantis equi teneo iam lora, nec ipse"
            },
            {
                "verse": "Consilii compos valeo discernere qua me"
            },
            {
                "verse": "Parte regam, sic hinc terrent maiora fluenta,"
            },
            {
                "verse": "Hinc obstat coenosa palus et lenta tenaxque"
            },
            {
                "verse": "Et qua quadrupedis possit vix ungula velli!\""
            },
            {
                "verse": "Haec ergo, vectoris dum vi ducebar in amnem;"
            },
            {
                "verse": "Sed timor omnis erat tamen ut ne gurgite in alto"
            },
            {
                "verse": "Mergeret atque expes ferrer quacunque sub undas."
            },
            {
                "verse": "Nam neque erat spes ulla mihi neque certa fidelis"
            },
            {
                "verse": "Auxilii ratio, ingenti sed plena pavore"
            },
            {
                "verse": "Omnia et expositis passim manifesta periclis."
            },
            {
                "verse": "Ac neque quem Graii quondam finxere poetae"
            },
            {
                "verse": "Quove lyram plectrumque tenens est vectus Arion"
            },
            {
                "verse": "Auxilio poterat mihi tum se ostendere delphin,"
            },
            {
                "verse": "Nare nec exiguis contento in flumine ripis"
            },
            {
                "verse": "Immanis qui me, sublato gutture, cetus"
            },
            {
                "verse": "Deglutiret, uti vatem iam mirus Ionam"
            },
            {
                "verse": "Cepit hianti ore ac vasto sub ventre recondit."
            },
            {
                "verse": "Ille Dei haud parens monitis qui iusserat urbem"
            },
            {
                "verse": "Hunc petere extemplo Ninivem mandataque ferre"
            },
            {
                "verse": "Horrenda, in Tharsos cum declinaret ut ipsum"
            },
            {
                "verse": "Tanquam forte Deum, cernit qui cuncta, lateret,"
            },
            {
                "verse": "Navem conscendit pavidus seseque sub imum"
            },
            {
                "verse": "Ipse gubernaclum recipit pavitansque recondit."
            },
            {
                "verse": "Interea magno misceri murmure pontus"
            },
            {
                "verse": "Incipit, exhorrent nautae, timet ipse magister,"
            },
            {
                "verse": "Et nunc cum sociis supplex in vota precatur,"
            },
            {
                "verse": "Nunc tempestatis subitae perquirere causam"
            },
            {
                "verse": "Conatur sortesque iacit, simul orat Ionam,"
            },
            {
                "verse": "Quem sors ipsa super persederat, ut sibi et una"
            },
            {
                "verse": "Omnibus ex aequo bene consulat. Ille salubre"
            },
            {
                "verse": "Consilium dare ait, si se cuncti agmine facto"
            },
            {
                "verse": "In mare praecipitem iaciant: nanque unius esse"
            },
            {
                "verse": "Nomine cuncta suo quae nunc incommoda ferrent,"
            },
            {
                "verse": "Qui non iussa Dei subito perfecerit amens."
            },
            {
                "verse": "Illi ergo, ut trepidis sese servare potestas"
            },
            {
                "verse": "Offertur, rapiunt sublimem atque aequor in altum"
            },
            {
                "verse": "Proiiciunt puppe ex alta, quem protinus amplo"
            },
            {
                "verse": "Ore ingens monstrum vorat atque in viscera condit."
            },
            {
                "verse": "Quid faceret? Quo per latebras et caeca per exta"
            },
            {
                "verse": "Se ferat? Auxilio cuius nitatur ut inde"
            },
            {
                "verse": "Exeat aut caeli procul illinc lumina cernat?"
            },
            {
                "verse": "Quod superest prorsus sapiens mox expedit unum:"
            },
            {
                "verse": "Orando supplex veniam petit, at Deus ultro"
            },
            {
                "verse": "Imperat: ille levi siccaque exponitur alga"
            },
            {
                "verse": "Illaesus, quanquam ipse truci detentus in alvo"
            },
            {
                "verse": "Iam triduum terna pariter cum nocte fuisset."
            },
            {
                "verse": "Ergo iterum populorum urbem rerumque potentem"
            },
            {
                "verse": "Iussus adit profertque palam minitantia verba."
            },
            {
                "verse": "Illi continuo pavitant ac iussa facessunt"
            },
            {
                "verse": "Et scelera his rite Deus expurgata remittit."
            },
            {
                "verse": "Parcere subiectis novit Pater et pius idem"
            },
            {
                "verse": "Humano quondam generi commissa pepercit"
            },
            {
                "verse": "Immeritamque luit nostro pro crimine poenam."
            },
            {
                "verse": "Mortem adiit ternosque dies iacuisse sepulchro"
            },
            {
                "verse": "Substinuit totaque super mox gente salutem"
            },
            {
                "verse": "Attulit atque viam supera ad convexa reclusit."
            },
            {
                "verse": "Huic etiam quocunque loco, quo tempore cunque"
            },
            {
                "verse": "Magna vel aut iam parva velis, sunt omnia curae."
            },
            {
                "verse": "Nam quis me potuit tantis arcere periclis,"
            },
            {
                "verse": "Caelestis ni tum favor afforet et Deus ipse?"
            },
            {
                "verse": "Tu mecum, Antoni, precor, haec Vonica videto"
            },
            {
                "verse": "Atque eadem prudente diu cum mente voluta."
            },
            {
                "verse": "Nam dum ipse angustis agitabar talibus, ecce"
            },
            {
                "verse": "Assistunt iuvenes duo protinus inque fluenta"
            },
            {
                "verse": "Prosilit alter ovans, ripa se continet alter"
            },
            {
                "verse": "Sedulus; ille feri dextra capit et tenet aurem"
            },
            {
                "verse": "Ac mihi: \"Ne metuas!\" inquit. Procedit et una"
            },
            {
                "verse": "It mitis prius asper equus ripaeque propinquat"
            },
            {
                "verse": "Unde manum exponit placidus qui restitit ante,"
            },
            {
                "verse": "Meque ambo incolumem sicca tellure reponunt."
            },
            {
                "verse": "Deinde alacres abeunt, illis dum reddere conor"
            },
            {
                "verse": "Ac superis meritas imo de pectore grates."
            },
            {
                "verse": "Hos ego non ulla memini regione videre;"
            },
            {
                "verse": "Sed mihi tum primum visi nec contigit ultra"
            },
            {
                "verse": "Vidisse hos alias, quorum si forte requiris"
            },
            {
                "verse": "Scire habitum: viridi florebat uterque iuventa."
            },
            {
                "verse": "Sed mihi qui mediis praesens haerebat in undis"
            },
            {
                "verse": "Altior, ut qui equitem me tunc aequaret eundo"
            },
            {
                "verse": "Et latis ingens humeris incederet heros."
            },
            {
                "verse": "Quem vero attentum ripae de margine dixi"
            },
            {
                "verse": "Expectare manumque ultro praebere roganti,"
            },
            {
                "verse": "Hic agilis dexterque et agendis omnibus aptus"
            },
            {
                "verse": "Rebus erat vultuque omnem praestabat honorem."
            },
            {
                "verse": "Quid geminos olim Pollucem et Castora iactet"
            },
            {
                "verse": "Prisca aetas multis praesentes saepe fuisse"
            },
            {
                "verse": "Auxilio? Non hos etiam mihi fingere divos"
            },
            {
                "verse": "De facie atque omni prorsus virtute liceret?"
            },
            {
                "verse": "Verum haec non adeo nos commentemur, amice,"
            },
            {
                "verse": "Sed nostris persaepe Deum succurrere rebus,"
            },
            {
                "verse": "Qui pius afflictis hominum miseretur et aegris"
            },
            {
                "verse": "Et male pro meritis nobis benefacta rependit."
            }
        ],
        [
            {
                "verse": "Te quoque ad has epulas invitassemus, amice,"
            },
            {
                "verse": "Noverimus ni te multis, Agolante, teneri,"
            },
            {
                "verse": "Quae tibi iam gustanda prius sunt nempe necesse"
            },
            {
                "verse": "Quam te isthuc conferre velis ad prandia nostra."
            },
            {
                "verse": "Sic fortasse monent faciendum, ut praevia quaedam,"
            },
            {
                "verse": "Quae gustum exacuant et quae sint grata, voremus,"
            },
            {
                "verse": "Deinde assistamus mensae cunctando salubri."
            },
            {
                "verse": "Coepisti propius rerum discernere causas"
            },
            {
                "verse": "Ac, quo vi humana potest se ferre, laboras"
            },
            {
                "verse": "Tendere et hoc animi studio te explere beati,"
            },
            {
                "verse": "Siquid in humanis tamen est quod nomine tanto"
            },
            {
                "verse": "Digneris; nam quae linguis sunt tradita utrisque,"
            },
            {
                "verse": "Iam pridem tibi nota: manent te grandia tantum"
            },
            {
                "verse": "Caetera, quae versas, quibus et iam sedulus unis"
            },
            {
                "verse": "Ipse diu incumbis, satur ut quandoque reversus"
            },
            {
                "verse": "Expletusque illis veluti conviva sagacis"
            },
            {
                "verse": "Ingenii, videas epularum an forsan odorem"
            },
            {
                "verse": "Gustaris tantum, immunis expersque saporis."
            },
            {
                "verse": "Sunt ea nimirum reliquis praestantia cunctis"
            },
            {
                "verse": "Quae cupiunt quaeruntque etiam mortalia corda."
            },
            {
                "verse": "Verum et ad haec, et in his semper sub luce maligna"
            },
            {
                "verse": "Tendimus et variis sic circunfusa tenebris"
            },
            {
                "verse": "Incidimus, simile ut veri quandoque repertum"
            },
            {
                "verse": "Dicere vix possis casu, ratione quod optas"
            },
            {
                "verse": "Quaesisse et propria tentas indagine mentis."
            },
            {
                "verse": "Quam satius sapiens sophiam deducere caelo"
            },
            {
                "verse": "In terras dictus, qui contemplanda relinquens,"
            },
            {
                "verse": "Quae reliqui assuerant totis perquirere aventes"
            },
            {
                "verse": "Viribus, edocuit spectari proxima nobis,"
            },
            {
                "verse": "Virtutem amplecti, vitia insectarier, omnem"
            },
            {
                "verse": "Denique perpetua vitam componere lege!"
            },
            {
                "verse": "Sed quid is aut ulli, quanquam meliora sequuti"
            },
            {
                "verse": "Sint aliis, poterunt nostris conferre? Quid ipsis"
            },
            {
                "verse": "Rebus inanis enim rerum contenderet umbra?"
            },
            {
                "verse": "Una haec, quam sequimur, sapientia et unica virtus."
            },
            {
                "verse": "Huius nunc studio addicti vacuique tenemur."
            },
            {
                "verse": "Hanc tu etiam, cum tempus erit (licet id quoque semper"
            },
            {
                "verse": "Extet et haud sero nunquam incipiamus) ut illa"
            },
            {
                "verse": "Quae tam nunc avide sectaris, ceperis, inquam,"
            },
            {
                "verse": "Ad plenum, amplectere quidem et sectabere solam."
            },
            {
                "verse": "Impuleris fortasse et ut huc Cassellius alte"
            },
            {
                "verse": "Conscendat tecum comes, aequalem ipse meum iam"
            },
            {
                "verse": "Nunc orare Bononium adopto, ut dulcia tandem,"
            },
            {
                "verse": "Quae canit, ad superum convertat carmina, laudes"
            },
            {
                "verse": "Et gravi huc tanti divertat semita vatis."
            },
            {
                "verse": "Nam Vonica meus iam pridem Antonius almam"
            },
            {
                "verse": "Assiduis legem manibus versare putavit"
            },
            {
                "verse": "Esse viri, qui multa alias iam legerit et qui"
            },
            {
                "verse": "Viderit explet haec falsis et inanibus esse."
            },
            {
                "verse": "Quanta est nostra quidem, ne quis se iactet, in ullis"
            },
            {
                "verse": "Cognitio magnis? Animo cum nempe capaci"
            },
            {
                "verse": "Nemo adeo est qui se, nedum caelestia, captet."
            },
            {
                "verse": "Nec fas forte ea scire, nisi cum libera prorsus"
            },
            {
                "verse": "Corporeis vinclis et caeco carcere mens est;"
            },
            {
                "verse": "Ast eadem nos velle licet, simul ipsa frequenti"
            },
            {
                "verse": "Suspicere affectu totaque requirere mente."
            },
            {
                "verse": "Hinc amor ille potens, qui iam, simul atque reliquit"
            },
            {
                "verse": "In terris socias ferventes spemque fidemque,"
            },
            {
                "verse": "Toto aevo electos demum comitatur Olympo."
            }
        ],
        [
            {
                "verse": "Amoena, Petre, quae vides vagus loca"
            },
            {
                "verse": "Putato vana te videre somnia"
            },
            {
                "verse": "Nec esse quippe, sed videri et undique"
            },
            {
                "verse": "Per altum inane lubricumque prospici."
            },
            {
                "verse": "Aves canorae et arborum leves comae,"
            },
            {
                "verse": "Et acre murmur insonansque frondium"
            },
            {
                "verse": "Eas movente leniter favonio,"
            },
            {
                "verse": "Canes per aequa fervidi, fugax lepus,"
            },
            {
                "verse": "Puella flore vinciens novo caput,"
            },
            {
                "verse": "Amore laetus ac vagans levi puer,"
            },
            {
                "verse": "Et omne, quod videris hic alacriter"
            },
            {
                "verse": "Videre, prorsus umbra sunt perennium"
            },
            {
                "verse": "Inanis ac valentium esse perpete"
            },
            {
                "verse": "In omne tempus. Ast opes, agri, domus,"
            },
            {
                "verse": "Et ipsa vana sunt quoque haud habentia"
            },
            {
                "verse": "Sui quid integrum suive quid potens,"
            },
            {
                "verse": "Et usque firmum et usque consonum sibi."
            },
            {
                "verse": "Nihilque forma, robur ac decor valent"
            },
            {
                "verse": "Honorque ferre quo diu queat fore"
            },
            {
                "verse": "Ibique quicquid editum sub aethere"
            },
            {
                "verse": "Vides: caduca cuncta sunt, fluentia"
            },
            {
                "verse": "Et usque, praeter id, quod alma munere"
            },
            {
                "verse": "Dedit deorum et expetenda gratia"
            },
            {
                "verse": "Tibi mihique caeterisque quibus datum est"
            },
            {
                "verse": "Valere mente: mens enim modo viget"
            },
            {
                "verse": "Futura semper ac humi simul grave"
            },
            {
                "verse": "Reliquit ipsa pondus, ad sacras poli"
            },
            {
                "verse": "Statim perennis et levis volat domos,"
            },
            {
                "verse": "Ubi fruuntur aurea pii vice"
            },
            {
                "verse": "Vigoris omnis ac salutis intimae;"
            },
            {
                "verse": "Vigor nec alter est, salus nec altera,"
            },
            {
                "verse": "Bonum nec alterum, nec ulla caeteris"
            },
            {
                "verse": "Beatitatis aut quietis actio"
            },
            {
                "verse": "Inest, movente sed sub orbe fluctuant"
            },
            {
                "verse": "Ubique cuncta. Firmior parum tamen"
            },
            {
                "verse": "Is est hic unus, ima qui colens, supra"
            },
            {
                "verse": "Caput tuetur idque promptus exerit,"
            },
            {
                "verse": "Gravisque donec hic moratur, explicat"
            },
            {
                "verse": "Levisque et altus alitis pennas modo"
            },
            {
                "verse": "Caelumque mente, ceu solutus corpore,"
            },
            {
                "verse": "Petit. Sed haec est vita perfecti nimis"
            },
            {
                "verse": "Viri beata, qua frui pauci queunt"
            },
            {
                "verse": "Quanque ille (si qua id sustinet dici) tuus"
            },
            {
                "verse": "Colendus in primis sacerdos maxime"
            },
            {
                "verse": "Affectat atque, sponte spretis omnibus"
            },
            {
                "verse": "Quae mundus ultro viribus cunctis petit,"
            },
            {
                "verse": "Unam secutus, prorsus hanc complectitur;"
            },
            {
                "verse": "Et nunc in altis montibus latens procul"
            },
            {
                "verse": "A patria, amicis, atque caris omnibus"
            },
            {
                "verse": "Uni unus haerens, qua potest, uni studet"
            },
            {
                "verse": "Placere, cui se dedicavit unice,"
            },
            {
                "verse": "Nunc urbe degens percitos sontes metu"
            },
            {
                "verse": "Solatur, audit, excitat, terret, monet,"
            },
            {
                "verse": "Hortatur atque promovet miris modis,"
            },
            {
                "verse": "Viciis relictis, ad decens, ad fas, ad id"
            },
            {
                "verse": "Quod iure miseris convenit mortalibus."
            },
            {
                "verse": "Mox expeditos ad pios cultus trahit"
            },
            {
                "verse": "Ipsos volentes atque ad alta dirigit"
            },
            {
                "verse": "Spectanda, quae mens sic honusta corporis"
            },
            {
                "verse": "Torpore vix allucinando suspicit."
            },
            {
                "verse": "Haec ille. Sed nos, qui secundis sedibus"
            },
            {
                "verse": "Debemur olim forsitan vel tertiis,"
            },
            {
                "verse": "Parere sanctis legibus compellimur,"
            },
            {
                "verse": "Servare mores, abstinere fraudibus,"
            },
            {
                "verse": "Vacare cupiditate, inani gloria,"
            },
            {
                "verse": "Iraque cunctis denique actionibus"
            },
            {
                "verse": "Prodesse multis et nocere nemini,"
            },
            {
                "verse": "Sese tueri, ne labemus, ne vagos"
            },
            {
                "verse": "Variosque cursus incidamus noxios,"
            },
            {
                "verse": "Quos nostra nobis semper huc infirmitas"
            },
            {
                "verse": "Apportat aut quos ille nobis ingerit"
            },
            {
                "verse": "Humanitatis persecutor impius."
            },
            {
                "verse": "Horum ipse conscius opifex rerum Deus"
            },
            {
                "verse": "Multos acerba morte quondam substulit"
            },
            {
                "verse": "Multosque rursus forsitan (quae est Illius"
            },
            {
                "verse": "Immensa et infinita providentia)"
            },
            {
                "verse": "Extinguet ante quam iuventa illuxerit"
            },
            {
                "verse": "Illis serena, ne mala his contagio"
            },
            {
                "verse": "Contaminati prorsus orbis ingruat"
            },
            {
                "verse": "Labemque moris improbi secum trahant."
            },
            {
                "verse": "Lugent parentes inde cara pignora"
            },
            {
                "verse": "Abrepta variis et dolendis casibus."
            },
            {
                "verse": "Suos amores coniuges viros, suas"
            },
            {
                "verse": "Viri vicissim coniuges tenellulas"
            },
            {
                "verse": "Fletuque lachrymisque ac piis ululatibus"
            },
            {
                "verse": "Diesque noctesque expetunt, quaerunt, vocant"
            },
            {
                "verse": "Frustra miselli. Tu sororem saepius"
            },
            {
                "verse": "Adhuc requiris, ante quae diem cadens"
            },
            {
                "verse": "Desideria sui reliquit plurima"
            },
            {
                "verse": "Tibi, parenti, coniugi, cunctis suis,"
            },
            {
                "verse": "Virtute, forma, moribus sanctissimis,"
            },
            {
                "verse": "Quales decebant nobili exortam domo."
            },
            {
                "verse": "Sunt haec dolenda, sunt piis affectibus"
            },
            {
                "verse": "Haec prosequenda, non enim duro sumus"
            },
            {
                "verse": "Nec sentiente procreati robore,"
            },
            {
                "verse": "Natura at extat insitus nobis dolor,"
            },
            {
                "verse": "Dolere fas est omnium cunctis vicem"
            },
            {
                "verse": "Carissimorum ac perpeti luctum diu,"
            },
            {
                "verse": "Quoad doloris iusta vis resederit."
            },
            {
                "verse": "Est finis, ubi tete in sinum receperis"
            },
            {
                "verse": "Ac cogitaris esse iam receptui"
            },
            {
                "verse": "Tandem canendum, nostra ne si commodis"
            },
            {
                "verse": "Eius feramus ante, videamur parum"
            },
            {
                "verse": "Sentire quid nos deceat et sanctissimae"
            },
            {
                "verse": "Exire iussos caritatis terminos."
            },
            {
                "verse": "Hanc vos videre, hanc alloqui, hac viva frui"
            },
            {
                "verse": "Velletis omnes, coniugi prolem dare"
            },
            {
                "verse": "Hanc caram, opibus uti suis, honoribus"
            },
            {
                "verse": "Fungi paratis utriusque splendida"
            },
            {
                "verse": "Virtute. Sunt humana quippe haec omnia"
            },
            {
                "verse": "Et expetenda et omnium gratissima."
            },
            {
                "verse": "Sed est quod illa forte ad haec fari queat"
            },
            {
                "verse": "Volvisse sese haec et cupisse consequi"
            },
            {
                "verse": "Dum vita staret, donec in terris diu"
            },
            {
                "verse": "Quaerendo quod non assequi quisquam potest,"
            },
            {
                "verse": "Ipsa elaboraret; neque haec magni tamen"
            },
            {
                "verse": "Nunc adeo facere vel probare, ut anxie"
            },
            {
                "verse": "Terra marique, sedulo, domi foris"
            },
            {
                "verse": "Ut fit, petantur omnibus periculis"
            },
            {
                "verse": "Ac digna tanto sint honore denique,"
            },
            {
                "verse": "Errore mentis quantus his vanae datur,"
            },
            {
                "verse": "Quae si parentur, non minus molestiae"
            },
            {
                "verse": "Profecto quam iucunditatis afferant,"
            },
            {
                "verse": "Secumque multo sic melius actum putat"
            },
            {
                "verse": "Quam si iuventam protulisset longius."
            },
            {
                "verse": "Vidisset, inquit, multa quae mortalibus"
            },
            {
                "verse": "Acerba casus vel voluntas attulit"
            },
            {
                "verse": "Maligna saepe vel potestas acrior,"
            },
            {
                "verse": "Quam ferre possit aequa virtus ullius"
            },
            {
                "verse": "Unquam vicissim: sic labor laboribus"
            },
            {
                "verse": "Connexus, alter alteri supervenit"
            },
            {
                "verse": "Semper nec ulla concitis semel quies"
            },
            {
                "verse": "Datur laborum vel malorum fluctibus."
            },
            {
                "verse": "Pluraque alia quoque, maxime vero omnium"
            },
            {
                "verse": "Privata, publica, universa incommoda,"
            },
            {
                "verse": "Iniqua patriae quae tulerunt tempora,"
            },
            {
                "verse": "Sensisset. At nunc Coelitum vacans choris"
            },
            {
                "verse": "Interque divas ambulans felicius"
            },
            {
                "verse": "Quibus beata perfruatur gaudiis"
            },
            {
                "verse": "Vix suspicari possumus, ne dicere"
            },
            {
                "verse": "Id audemus his minutis versibus,"
            },
            {
                "verse": "Hoc praeter unum, quod, venusto nomine"
            },
            {
                "verse": "Iam Clara, nunc re sydus it clarum polo."
            }
        ],
        [
            {
                "verse": "Esse ferunt collem Phoebo Musisque dicatum,"
            },
            {
                "verse": "Quo cuncti pariter certant contendere vates"
            },
            {
                "verse": "Atque sacrum approperant illuc haurire liquorem"
            },
            {
                "verse": "Perpetuamque virere putant in vertice laurum,"
            },
            {
                "verse": "Unde queant caput optata vincire corona."
            },
            {
                "verse": "Cernere propterea est nonnullos montis ad imam"
            },
            {
                "verse": "Radicem se ferre et sub radice morantis"
            },
            {
                "verse": "Conterere hic aevi partem melioris, ut alta"
            },
            {
                "verse": "Qui spectare procul contenti culmina siquid"
            },
            {
                "verse": "Divini laticis valeant contingere summo"
            },
            {
                "verse": "Tantum ore aut ramis felicibus arboris almae"
            },
            {
                "verse": "Sorte aliqua frondis ullas legisse cadentes."
            },
            {
                "verse": "Sunt etiam, ut referunt, et qui reptare laborant"
            },
            {
                "verse": "Ad mediae septum magno conamine rupis,"
            },
            {
                "verse": "Intra quod pauci sic admittuntur, ut unus"
            },
            {
                "verse": "Hisce locis alterve queat satis esse videri."
            },
            {
                "verse": "Quid qui infra positos ausus contemnere, sese"
            },
            {
                "verse": "Tollit, et in summo scandentem vertice sistit"
            },
            {
                "verse": "Atque inter lauros atque ipsa ad limina fontis"
            },
            {
                "verse": "Constituit Musis aram Phoeboque sacerdos"
            },
            {
                "verse": "Affaturque illic divos auditque videtque"
            },
            {
                "verse": "Felix? O mihi si saltem in convalle propinqua"
            },
            {
                "verse": "Versari detur! Quid fortunatius optem?"
            },
            {
                "verse": "Atque id nunc operam do, quo me demere vulgo"
            },
            {
                "verse": "Assuescam mediterque procul divina tueri."
            },
            {
                "verse": "Nanque ultra proferre pedem, tardante senecta,"
            },
            {
                "verse": "Haud ausim, satis est quoniam, si non pede claudo"
            },
            {
                "verse": "Inferimur lutulenta atque in salebrosa viarum,"
            },
            {
                "verse": "Qua multi e piscis etiam venere volentes."
            },
            {
                "verse": "Tu vero, cui Seriades se ostendere Nymphae"
            },
            {
                "verse": "Dignatae quacunque duces comitesque dedere,"
            },
            {
                "verse": "Perge, iuvetque iugi iam pervenisse sub alta"
            },
            {
                "verse": "Culmina, dum vires ac dum, praestante iuventa,"
            },
            {
                "verse": "Vida, potes quemcunque et adire et ferre laborem."
            },
            {
                "verse": "Nanque illic quodcunque agitas animoque revolvis"
            },
            {
                "verse": "Praesto erit tibi se manifesto in lumine pandet,"
            },
            {
                "verse": "Ni penitus vanae modo me lusere puellae"
            },
            {
                "verse": "Pierides, miris e nexibus extricantes,"
            },
            {
                "verse": "Cum tibi eas docta fingentes serica vidi"
            },
            {
                "verse": "Fila manu properare atque internectere, queis se"
            },
            {
                "verse": "Implicet atque volens pergat circumdare bombix."
            },
            {
                "verse": "Quin oriturum etiam vatem committere alendum"
            },
            {
                "verse": "Formandumque tibi vidi illas omine certo,"
            },
            {
                "verse": "Cum ter te attonitum duxere altaria circum"
            },
            {
                "verse": "Atque eadem ternis etiam cinxere choreis"
            },
            {
                "verse": "Actutumque tribus fulserunt omnia flammis."
            },
            {
                "verse": "Praeterea ludos belli simulacra cientes"
            },
            {
                "verse": "Edocuere modo quo grate dicere posses."
            },
            {
                "verse": "Tum veros Martis strepitus et signa tubasque"
            },
            {
                "verse": "Audire, atque videre interque horrentia ferri"
            },
            {
                "verse": "Agmina concessere ac pleno ferre per orbem"
            },
            {
                "verse": "Aequato quondam certamine proelia cantu."
            },
            {
                "verse": "Quare, age, perpetuum primaque ab origine carmen"
            },
            {
                "verse": "Audacter, quod mente diu iam concipis, ede."
            },
            {
                "verse": "Ut scelus infandum gens ausa est impia quondam"
            },
            {
                "verse": "Cunctarum adversus rerum Patremque Deumque,"
            },
            {
                "verse": "Optima quem totiens adeo mandata docentem"
            },
            {
                "verse": "Audierant avidi, videre et mira frequenter"
            },
            {
                "verse": "Ac passim peragentem, et non mortalia quoquam"
            },
            {
                "verse": "Praestantem, at prorsus prae se divina ferentem."
            },
            {
                "verse": "Nanque palam hauserunt oculis atque auribus ipsi,"
            },
            {
                "verse": "Ut primum in terris vagitus protulit infans"
            },
            {
                "verse": "Maximus, esse Deum, qui nos inviseret alto"
            },
            {
                "verse": "Demissus caelo, cum supra vilia tecta,"
            },
            {
                "verse": "Sub quibus in parvis iacuit praesepibus Ille,"
            },
            {
                "verse": "Videre insolitum radiis fulgentibus astrum,"
            },
            {
                "verse": "Caelestesque etiam supra sensere canentes,"
            },
            {
                "verse": "Et flexis Illum genibus venerantia bruta,"
            },
            {
                "verse": "Ac reges pariter diverso ex orbe sequutos"
            },
            {
                "verse": "Sideris exorti cursus et dona ferentes."
            },
            {
                "verse": "Caetera quid memorem tota sanctissima vita"
            },
            {
                "verse": "Acta Illi, confessa Deum et testantia solum?"
            },
            {
                "verse": "Haec te nanque manent, haec te tua submonet ipsa"
            },
            {
                "verse": "Relligio cultusque Dei et praestantia vitae"
            },
            {
                "verse": "Ordiri, atque super favet his tibi conscius aether"
            },
            {
                "verse": "Aeternumque parat ventura in saecula nomen."
            },
            {
                "verse": "Ipse autem, siquid me fors ea gratia tangit,"
            },
            {
                "verse": "Exiguam tantorum operum vel sumere partem"
            },
            {
                "verse": "Conabor totis ornandam viribus, aut, si"
            },
            {
                "verse": "Invalidi nequeant humeri iam pondera ferre,"
            },
            {
                "verse": "In promptos saltem affectus et debita mentis"
            },
            {
                "verse": "Munera descendens, lachrymis mox cuncta replebo,"
            },
            {
                "verse": "Quo mihi cunque dabunt sese per carmina vires,"
            },
            {
                "verse": "Ad fixas clavis plantas, ad pectus apertum,"
            },
            {
                "verse": "Ad caput impressis confossum sentibus almum."
            }
        ]
    ]
}