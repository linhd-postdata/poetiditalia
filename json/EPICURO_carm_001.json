{
    "author": "Marcantonio Epicuro",
    "title": "carmina",
    "url": "http://www.poetiditalia.it/texts/EPICURO|carm|001",
    "text": [
        [
            {
                "verse": "Qui cupit obsessam Gallis, terraque marique,"
            },
            {
                "verse": "Crinibus abscissis cernere Parthenopen;"
            },
            {
                "verse": "Sirenesque alias flentes, nymphasque per omneis"
            },
            {
                "verse": "Anfractus pulsas patria flere loca;"
            },
            {
                "verse": "Occlusumque antro disrupta et funditus urna,"
            },
            {
                "verse": "Sebethum lachrymis ora rigare novis;"
            },
            {
                "verse": "Et pariter lauros, myrtos et citrea rura"
            },
            {
                "verse": "(Pro facinus) positis collachrymare comis;"
            },
            {
                "verse": "Regibus et Musis fontes et praedia sacra"
            },
            {
                "verse": "Diruta ab hostili quaeque iacere manu;"
            },
            {
                "verse": "Et castra, obsessis iam iam quae mille parabant"
            },
            {
                "verse": "Funera, vincla, cruces, captaque caesa simul:"
            },
            {
                "verse": "Principis aonidum legat haec monimenta Camilli,"
            },
            {
                "verse": "Belligeros nati tollere in astra duces."
            },
            {
                "verse": "Tuque tuos longos Siren solare labores,"
            },
            {
                "verse": "Namque uno aeterna et libera facta die es."
            }
        ],
        [
            {
                "verse": "Gallorum cepisse duces regemque superbum,"
            },
            {
                "verse": "Solvere Parthenopen obsidione, fame:"
            },
            {
                "verse": "Haec te sal notum duplex victoria fecit"
            },
            {
                "verse": "Quaque patent terrae, quaque patent maria."
            },
            {
                "verse": "Sed vicisse trucem romani nominis hostem,"
            },
            {
                "verse": "Quem capiet, Caesar, tertia palma locum?"
            }
        ],
        [
            {
                "verse": "Iam sileat iactare fidem flammasque Saguntum,"
            },
            {
                "verse": "Massilia obsidium, moenia hetrusca famem."
            },
            {
                "verse": "Caesareis nam sponte sua fidissima signis,"
            },
            {
                "verse": "Parthenope his voluit horridiora pati."
            },
            {
                "verse": "Plaude tamen, quoniam datur, ut si barbara castra"
            },
            {
                "verse": "Te lacerent semper, semper humare tuum est."
            }
        ],
        [
            {
                "verse": "Quis modo rauco sono cunctas strepere ore cicadas"
            },
            {
                "verse": "Dicat, vel querulo taedia ferre sono?"
            },
            {
                "verse": "En hunc nonne putet qui audit tam dulce canentem"
            },
            {
                "verse": "Sirenum lepidos exuperare sonos?"
            },
            {
                "verse": "Laudat, amat, queritur, rogat, impetrat omnia versu,"
            },
            {
                "verse": "Flectit et argutae dexteritate lyrae."
            },
            {
                "verse": "Unde Paphum Cyprumque simul Venus atque Cupido"
            },
            {
                "verse": "Idalium et Charites deseruere nemus"
            },
            {
                "verse": "Nec cupiunt alio lachrymas, suspiria posthae"
            },
            {
                "verse": "Non alio flammas dicier ore suas."
            }
        ]
    ]
}