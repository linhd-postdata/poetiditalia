{
    "author": "carmina libraria",
    "title": "Ulyssis Aldrovandi, ornithologia",
    "url": "http://www.poetiditalia.it/texts/CARM_LIB|aldr|001",
    "text": [
        [
            {
                "verse": "in ornithologiam celeberrimi viri Ulyssis Aldrovandi philosophi ac medici Bononiensis Annnibal Paganus regiensis eius alumnus"
            }
        ],
        [
            {
                "verse": "Inclyta non pandam rudibus tua facta camoenis"
            },
            {
                "verse": "Aldrovande meis digna Marone cani."
            },
            {
                "verse": "Qui fructus etenim velocibus hisce petantur"
            },
            {
                "verse": "Ex pennis brevibus sumere Musa iubet."
            },
            {
                "verse": "Sumereque a primis nostra haec exordia signis"
            },
            {
                "verse": "Quae celeres formant celsa per astra grues."
            },
            {
                "verse": "Fabellas numeris vanis intexere vatem"
            },
            {
                "verse": "Apologos vero Mercurium ex avibus."
            },
            {
                "verse": "Alma quibus servare parens dedit arcta per aevum"
            },
            {
                "verse": "Vincula connubii munus et Oeconomi."
            },
            {
                "verse": "Misceri rebus sese qui publica gaudent"
            },
            {
                "verse": "Queis Architectus, musicus astronomus."
            },
            {
                "verse": "Hic emblematibus patefacta arcana recondis"
            },
            {
                "verse": "Atque simul pandis symbola cuique parens."
            },
            {
                "verse": "Hinc Hyerogliphicis penetras mysteria Olympi"
            },
            {
                "verse": "Inque agros artem fundis Apollineam."
            },
            {
                "verse": "Exacta demum sapiens indagine quicquid"
            },
            {
                "verse": "Perpendit docta perficit atque manu."
            },
            {
                "verse": "Hisce novis calamis illustras omnibus ut vis"
            },
            {
                "verse": "Et rerum interpresunicus omnigenum."
            },
            {
                "verse": "Teque trahant ad se quos gloria fama decusque"
            },
            {
                "verse": "Virtutis terris aurea ad astra vehit."
            }
        ],
        [],
        [
            {
                "verse": "Innocentii Honestii Picensis tetrasticon"
            }
        ],
        [
            {
                "verse": "Abdita qui sophiae gestis perquirere mente"
            },
            {
                "verse": "Dogmata naturas alituum omnigenas"
            },
            {
                "verse": "Et rite expressas oculis lustrare figuras"
            },
            {
                "verse": "Perlege Divinum,lector Ulyssis opus."
            }
        ],
        [],
        [
            {
                "verse": "Omen felix ex eo quod claris. D,D Ulysses Aldrovandus libris suis edendis intium fecit de Avibus, acceptum a Iusto Raphaelengio Med. Antverpiensi XXIIII Martii, MDXCVIII"
            },
            {
                "verse": "Quod libris vir magne tuis primordia sumis"
            },
            {
                "verse": "Ex avibus fausto non caret augurio."
            },
            {
                "verse": "Ominor et numquam quisquam etsi doctus aruspex"
            },
            {
                "verse": "Auspicium ex ulla certius avis habet."
            },
            {
                "verse": "Nam velut alituum genus alta per aethera caeli"
            },
            {
                "verse": "Alarum celeri remigio vehitur."
            },
            {
                "verse": "Sic te praepetibus rapiet quoque gloria pennis"
            },
            {
                "verse": "Astra per et coelo coniugium faciet."
            },
            {
                "verse": "Nec solum hoc sed ceu Phrygius Iovis alite vectus"
            },
            {
                "verse": "Accitus stellis celsa per astra puer,"
            },
            {
                "verse": "Non secus ipse novum coelo accenseberis astrum"
            },
            {
                "verse": "Aldrovande tuo et nomine sidus erit."
            },
            {
                "verse": "O te felicem? Iunget te gloria Olympo"
            },
            {
                "verse": "Famaque per terras irrequieta vehet."
            },
            {
                "verse": "Fixum erit in coelis nomen terrisque volabit"
            },
            {
                "verse": "Quamdudum pennis ulla feretur avis."
            }
        ],
        [],
        [
            {
                "verse": "elogium in aquilas et naturam earum... historiographum virum Ulissem Aldrovandum"
            }
        ],
        [
            {
                "verse": "Quid mea sumpsisti tibi dicere Musa? Iovisne"
            },
            {
                "verse": "Summi Aquilas? Magis en signiferumne Aquilae"
            },
            {
                "verse": "Aldrovandum Aquilae cunctae gerulum unicum Ulyssen"
            },
            {
                "verse": "Et notorem avium cetera mille genus."
            },
            {
                "verse": "Atqui ea nunc illi propria ipsa negotia soli"
            },
            {
                "verse": "Et rem linque tuam tot modo avispicia."
            },
            {
                "verse": "Iamque ipsam mihi saltem Aquilam spectato, suas ut"
            },
            {
                "verse": "Uni isti laudes conferat illa viro."
            },
            {
                "verse": "Nempe avium ante alios adamavit Iuppiter orbem"
            },
            {
                "verse": "Et regnum aereum proprium habere dedit."
            },
            {
                "verse": "Uni cumprimis Aquilae quem sceptra tyranni"
            },
            {
                "verse": "Et summam fecit tollere verticem humo."
            },
            {
                "verse": "Reginamque avium incendit propiore favilla"
            },
            {
                "verse": "Admissam Vestae caelitis in penetral."
            },
            {
                "verse": "Usque illam ultrici posse incandescere flamma"
            },
            {
                "verse": "Sic iras voluit telaque ferre sua.."
            },
            {
                "verse": "Et solam vultum et Phoeboeae lampadis ignes"
            },
            {
                "verse": "Inspicere et fecit cetera despicere."
            },
            {
                "verse": "Flammavitque orbes oculorum et fulminis alis"
            },
            {
                "verse": "Afflatum atravit plumeolum omne sagum."
            },
            {
                "verse": "Ac totum incoxit generoso pectus honesto"
            },
            {
                "verse": "Omniaque irarum nobilium arma dedit."
            },
            {
                "verse": "Insuper et vitae igniculum solidavit aheno"
            },
            {
                "verse": "Certare et saeclis addidit aethereis."
            },
            {
                "verse": "Quas iam omnes dotes suaque regalia signa"
            },
            {
                "verse": "Huicce suo confert illa tyranna viro."
            },
            {
                "verse": "Remigioque suo famae secum evehit: ipsis"
            },
            {
                "verse": "Divinum ingenium reddere prompta diis."
            },
            {
                "verse": "Nuncque alium nobis per terrarum omnia Ulyssen"
            },
            {
                "verse": "Gyratum spatia et totius orbis opes;"
            },
            {
                "verse": "Nunc alium Promethea habet quem certius ipsum"
            },
            {
                "verse": "Admoveat regnis denique et aethereis."
            },
            {
                "verse": "Quique fidem faciat prisci rumoribus aevi"
            },
            {
                "verse": "Noster Prometheus verior italicus"
            },
            {
                "verse": "Hic vir; hic est etenim cui cor rosere tenellum"
            },
            {
                "verse": "Ungue inde a primo vulturium omne genus."
            },
            {
                "verse": "Et vitae genialem omnem pavere medullam"
            },
            {
                "verse": "Inque suas leges tota habuere virum."
            },
            {
                "verse": "Ergo etiam his studiis illo immoriente Saperda"
            },
            {
                "verse": "Magno naturae totius indiculo"
            },
            {
                "verse": "Sanguinibus tumuloque ibi nec aliud nisi verae"
            },
            {
                "verse": "Nascentur totidem congeneres aquilae."
            },
            {
                "verse": "Ac famam implebunt veterem et Promethea Ulixen"
            },
            {
                "verse": "Perpetuarum addent gloriae Olympiadum."
            }
        ],
        [],
        [
            {
                "verse": "Io. Cornelius Uterverius batavus Med. Doct. Congratulatur D. Ulyssis Aldrovando"
            }
        ],
        [
            {
                "verse": "Gaudeo sed quae Animo concepi gaudia, lingua"
            },
            {
                "verse": "Et manus et morbus significare vetant."
            },
            {
                "verse": "Laetitiae causae est quia tum, tot scripta reservans"
            },
            {
                "verse": "Ingenio divino accumumulata tuo"
            },
            {
                "verse": "Ab volucrum genere ordiris, quod gratulor et si"
            },
            {
                "verse": "Christicolae fas est accipio augurium."
            },
            {
                "verse": "Id quod maius eo est quoniam Iovis ales honoris"
            },
            {
                "verse": "Obtinuit primum non sine laude locum."
            },
            {
                "verse": "Adventu quae cuncta suo extinxsisse putata est,"
            },
            {
                "verse": "Auguria et quamvis prospera saepe forent."
            },
            {
                "verse": "Laus quoque vulturibus magna est, quod Reme probasti"
            },
            {
                "verse": "Morte tua fratri regia sceptra parans."
            },
            {
                "verse": "Unguibus accipiter curvis tua Phoebe volucris"
            },
            {
                "verse": "Rarius infelix edidit augurium."
            },
            {
                "verse": "His igitur tribuens primas celeberrime Ulysses"
            },
            {
                "verse": "Tute tibi felix augurium inde capis."
            },
            {
                "verse": "Macte age sic qutquot retines cognomine vestro"
            },
            {
                "verse": "Inscriptos etiam propediem ede libros."
            },
            {
                "verse": "Nonne vides pruden ut publica commoda tardas"
            },
            {
                "verse": "Quaepotes ingenio demeruisse tuo?"
            },
            {
                "verse": "Disce tui vivus mercedem ferre laboris,"
            },
            {
                "verse": "Nam venit extructo gloria sera rogo."
            },
            {
                "verse": "Sic etiam vestrum venientia saecula nomen"
            },
            {
                "verse": "Noscent et quis sis fama loquetur anus."
            },
            {
                "verse": "Et mane aurorae quae Lucifer excitat ignes"
            },
            {
                "verse": "Et iuga quae Titan vespere solvit equis."
            },
            {
                "verse": "Quam canis ac caelum Iovis ales nube serena"
            },
            {
                "verse": "Te feret atque novum sidus ibi esse dabit."
            },
            {
                "verse": "Sidus quod radiis omnes fulgentibus oras"
            },
            {
                "verse": "Clarabit caelo sidera donec erunt."
            }
        ],
        [],
        [
            {
                "verse": "in Ulyssis Aldrovandi Ornithologiam P. Aemilii Luchini C."
            }
        ],
        [
            {
                "verse": "Naturae atque artis perquirere facta labore"
            },
            {
                "verse": "Nil opus est, hoc qui quaeris anhaelus iter."
            },
            {
                "verse": "Unius est sed enim studio vix credere dignum"
            },
            {
                "verse": "Factum hominis, si hominum dicere tanta sinunt."
            },
            {
                "verse": "Ut quicquid vigilans animi prudentia cernit"
            },
            {
                "verse": "Hic doceat turbae pennipotentis honos,"
            },
            {
                "verse": "Hinc quantum vell terra tenet mare claudit et aether"
            },
            {
                "verse": "Ponderat omnicremo quicquid et igne calet."
            },
            {
                "verse": "Multicolor monstrat soboles, hic docta volucrum"
            },
            {
                "verse": "Aligerum et faciunt symbola multa patens."
            },
            {
                "verse": "Hoc variae alituum species testantur et Haemi"
            },
            {
                "verse": "Concava quae in gelidis vallibus antra petunt."
            },
            {
                "verse": "Quaeque Arabum terris totiens longaeva resurgit"
            },
            {
                "verse": "Rara avis et nullum quae capit una cibum."
            },
            {
                "verse": "Magna quidem dictu, ni quondam saecula prima"
            },
            {
                "verse": "Maiora ex avibus vaticinata forent."
            },
            {
                "verse": "Laetae etenim volucres monuere negotia priscis"
            },
            {
                "verse": "Fortia Vulturibusque est data saepe fides."
            },
            {
                "verse": "In bellis fulsere Aquilae signata ferocis"
            },
            {
                "verse": "Corpore; vexilla hac scuta notata virum."
            },
            {
                "verse": "Et grus alta petens caeli monstrante magistro"
            },
            {
                "verse": "Usu homini atque artes prodidit una bonas,"
            },
            {
                "verse": "Quid corvi pluviam referentes voce canora"
            },
            {
                "verse": "Ex sole, atque imbris sole tepente fugam?"
            },
            {
                "verse": "Et viridis nostri quaedam sermonis imago"
            },
            {
                "verse": "Psittacus humanique aemula Pica soni."
            },
            {
                "verse": "Resque aliae quarumspecies veneranda vetustas"
            },
            {
                "verse": "Credidit ex avium fingere posse notis."
            },
            {
                "verse": "Quae licet innumera hic numero Aldrovandus Ulysses"
            },
            {
                "verse": "Comprendit calamoque abdita multa docet."
            },
            {
                "verse": "Nec mirum postquam rutilo quod Phoebus in ortu"
            },
            {
                "verse": "Vesperis occidui quod parit ora simul"
            },
            {
                "verse": "Collectum sua sola domus tenet. Inspice lector"
            },
            {
                "verse": "Naturae liber hic totius instar erit."
            }
        ]
    ]
}