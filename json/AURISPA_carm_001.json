{
    "author": "Giovanni Aurispa",
    "title": "carmina ad Fridericum III",
    "url": "http://www.poetiditalia.it/texts/AURISPA|carm|001",
    "text": [
        [
            {
                "verse": "Acrius intuitur, raptim petit alta Iouisque"
            },
            {
                "verse": "Et tua sublimis, maxime Caesar, auis."
            },
            {
                "verse": "Et nunquam sola haec ignes sensisse uolucris"
            },
            {
                "verse": "Dicitur et magno fulmina missa Ioui."
            },
            {
                "verse": "Inclytus et uasti praeses dignissimus orbis"
            },
            {
                "verse": "Et tu cuncta uides summaque celsus habes."
            },
            {
                "verse": "Omnis in Augusto rerum prudentia regnat"
            },
            {
                "verse": "Et modus et recti iustus ubique tenor."
            },
            {
                "verse": "Unus es inuictus, solus tu nomine dignus"
            },
            {
                "verse": "Caesareo, Caesar, solus ut astra petas."
            },
            {
                "verse": "Cum Ioue signa tibi sunt haec communia; namque"
            },
            {
                "verse": "Linquere cum uellet regna caduca pater,"
            },
            {
                "verse": "Diuidit imperium: mundi permittit habenas,"
            },
            {
                "verse": "Arma simul leges et sacra iura tibi."
            },
            {
                "verse": "Diuidit imperium: patitur communia linqui"
            },
            {
                "verse": "Munera, quae meriti sint monumenta sui."
            },
            {
                "verse": "Postea desertis terris concessit in altum"
            },
            {
                "verse": "Et sibi suprema legit in arce locum."
            },
            {
                "verse": "Sed quia terrenis longe coelestia distant,"
            },
            {
                "verse": "Est illi uolucris uera, figura tibi."
            },
            {
                "verse": "Illuc, magne senex, longae post tempora uitae"
            },
            {
                "verse": "Ibis: adest inter sidera clara locus."
            },
            {
                "verse": "Nunc tibi mortali mortales dantur honores:"
            },
            {
                "verse": "Tum diuo in nostris tura Sabaea focis."
            }
        ],
        [
            {
                "verse": "Quum sim perpetuo factus tibi tempore seruus"
            },
            {
                "verse": "Sitque tuus nostro pectore fixus amor,"
            },
            {
                "verse": "Me uatem iubeas et laurea serta reposco,"
            },
            {
                "verse": "Ut referam laudes tempus in omne tuas."
            },
            {
                "verse": "Sim cum pauper ego, nulla es mihi gratia nummi:"
            },
            {
                "verse": "Sed cuperem gratis munus habere tuum."
            }
        ]
    ]
}