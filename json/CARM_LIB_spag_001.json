{
    "author": "carmina libraria",
    "title": "Archangelus Spagna, oratorii",
    "url": "http://www.poetiditalia.it/texts/CARM_LIB|spag|001",
    "text": [
        [
            {
                "verse": "Archangelus Spagna Clementi XI Pont. Max. suum dedicat librum"
            }
        ],
        [
            {
                "verse": "Hunc tibi sacratum volui pater optime librum"
            },
            {
                "verse": "Ausus purpureos sistere adusque pedes."
            },
            {
                "verse": "Non ego quod sperem nostras tua lumina chartas"
            },
            {
                "verse": "Obtutu inspiciant vel properante semel."
            },
            {
                "verse": "Non etenim tantas inter sunt otia curas"
            },
            {
                "verse": "Qua tibi dent nugis posse vacare meis."
            },
            {
                "verse": "Exuperat mea vota favor, licet ignis in usum"
            },
            {
                "verse": "Si patiare datos Te penes esse typos."
            },
            {
                "verse": "Sed quid ego? Membrana tuum quam stemma coronat"
            },
            {
                "verse": "Ad minus aeternos est moritura dies."
            },
            {
                "verse": "Nunc quasi cerva liber, se Caesaris esse probabit"
            },
            {
                "verse": "Et mea qui laceret carmina nullus erit."
            }
        ],
        [],
        [
            {
                "verse": "epigramma"
            }
        ],
        [
            {
                "verse": "O tu sacrorum non ultima gloria vatum"
            },
            {
                "verse": "Angelicam doctus saepe ferire chelyn."
            },
            {
                "verse": "Bella canant alii puerique cupidinis ignes"
            },
            {
                "verse": "Sive canant sordes o Citheraea tuas."
            },
            {
                "verse": "Tu sacras inter Musas Archangele plectro"
            },
            {
                "verse": "Etruscos profers nobiliore modos."
            },
            {
                "verse": "Non tu mendaces recubas Heliconis ad undas."
            },
            {
                "verse": "Verus enim Pindus veraque Musa polo es."
            },
            {
                "verse": "Sic magis Aligerum concentus versibus aequas"
            },
            {
                "verse": "Maius ut Angelico nomine nomen habes."
            }
        ],
        [
            {
                "verse": "(D. Antonius Evangelista)"
            }
        ],
        [],
        [
            {
                "verse": "ad eundem auctorem de eius celeberrimo tractatu de Oratoriis a nemine ante tradito nec non de oratoriis post eundem tractatum appositis"
            },
            {
                "verse": "Qua nullis astricta modis nec legibus ullis"
            },
            {
                "verse": "Sacra canens proprio paruit arbitrio,"
            },
            {
                "verse": "Nunc effrenata iam libertate remissa"
            },
            {
                "verse": "Terpsicore novit subdita lege premi."
            },
            {
                "verse": "Scilicet Heroum qua sint ratione canenda"
            },
            {
                "verse": "Facta doces certa lege docensque canis."
            },
            {
                "verse": "Illa prius tantum non maiestatis habebat"
            },
            {
                "verse": "Dogmata nunc quantum dum tua cepit habet."
            },
            {
                "verse": "Et nos haud melius tua per praecepta docemur"
            },
            {
                "verse": "Ni cum praeceptis uteris ante tuis."
            },
            {
                "verse": "Ille etenim quascumque cupit magis edocet artes"
            },
            {
                "verse": "Qui prius ad numerum qua docet ipse facit."
            }
        ],
        [
            {
                "verse": "(D. Francisci Dominici Clementi)"
            }
        ],
        [],
        [
            {
                "verse": "epigramma"
            }
        ],
        [
            {
                "verse": "ad auctorem de eius sacris carminibus centies decantatis nuperque in librum collectis typisque mandatis"
            },
            {
                "verse": "Quid tibi tuta velis nescimus amice labores"
            },
            {
                "verse": "Cudere dum prelis inveterata novis."
            },
            {
                "verse": "Nil aures oculosque iuvat refricare; tumescunt"
            },
            {
                "verse": "Ulcere qui nullo nec Cacoeten habent."
            },
            {
                "verse": "Quod fuit appositum bis terque quaterque reponis"
            },
            {
                "verse": "Denuo si gelidum despuit ipsa fames."
            },
            {
                "verse": "Sed quid ego? Inspicimus solem tam saepe renatum,"
            },
            {
                "verse": "Pupula fastidit non tamen ulla diem."
            },
            {
                "verse": "Tantum mellis habent tua carmina, tantus in illis"
            },
            {
                "verse": "Est sapor ut satiet, nec satiare queat."
            }
        ],
        [
            {
                "verse": "(ad R.P. Io. Benedicti Rocca Casinen.)"
            }
        ],
        [],
        [
            {
                "verse": "Urania ad auctorem"
            }
        ],
        [
            {
                "verse": "Auribus Urania sacro quis murure Vates"
            },
            {
                "verse": "Insonat? Angelicum nomen et omen habet."
            },
            {
                "verse": "Caeleste ingenium si nescit avena profanum"
            },
            {
                "verse": "Arma virumque siles, nobiliora canis."
            },
            {
                "verse": "Floribus ac lauro marcescunt serta poetis"
            },
            {
                "verse": "Est tibi syderibus firma corona meis."
            }
        ],
        [
            {
                "verse": "(D. Io Francisci Rubini)"
            }
        ]
    ]
}