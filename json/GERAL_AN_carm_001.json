{
    "author": "Antonio Geraldini",
    "title": "carmina",
    "url": "http://www.poetiditalia.it/texts/GERAL_AN|carm|001",
    "text": [
        [
            {
                "verse": "Antonii Geraldini Amerini liber carminum ad magnificumPetrum Medicem Florentinum optimatem de RepublicaFlorentina bene meritum"
            }
        ],
        [
            {
                "verse": "Ipse grandaevum Cytherea proles"
            },
            {
                "verse": "Portat Aeneas humeris parentem"
            },
            {
                "verse": "Inter ardentis Phrygiae ruinas"
            },
            {
                "verse": "Graia per arma."
            },
            {
                "verse": "Lassus hunc templo Cereris vetusto"
            },
            {
                "verse": "Ilium incensum repetens reliquit"
            },
            {
                "verse": "Inter armatas Danaum catervas"
            },
            {
                "verse": "Inter et enses."
            },
            {
                "verse": "Hostibus Teucros rapuit penates,"
            },
            {
                "verse": "Vexit et Troiae piceis carinis"
            },
            {
                "verse": "Sacra per Scyllae rabiem voracis"
            },
            {
                "verse": "Perque Charybdin."
            },
            {
                "verse": "Haec tamen postquam solio receptus"
            },
            {
                "verse": "Victor Aeneas fuit in Latini,"
            },
            {
                "verse": "Coniugis pulchro recubans venustae"
            },
            {
                "verse": "Pectore liquit."
            },
            {
                "verse": "Urbis at lumen Medices Etruscae"
            },
            {
                "verse": "Petre, qui caros acie penates"
            },
            {
                "verse": "Lyncea dulcis patriae tueris"
            },
            {
                "verse": "Hostis ab ense,"
            },
            {
                "verse": "Tu geris Tuscam vigilans parentem"
            },
            {
                "verse": "Mente quam nulla pateris quiete"
            },
            {
                "verse": "Consulens rebus patriae teneri,"
            },
            {
                "verse": "O pia proles."
            },
            {
                "verse": "Hanc foves ulnis placidus benignis,"
            },
            {
                "verse": "Semper hanc spectas oculis apertis,"
            },
            {
                "verse": "Ne quis insultu veniens iniquo"
            },
            {
                "verse": "Vulneret hostis."
            },
            {
                "verse": "Tuta iam Cosmi meritis supremis"
            },
            {
                "verse": "Illa nunc gratis humeris recumbit"
            },
            {
                "verse": "Filii, et multis meritis superba"
            },
            {
                "verse": "Fulget in orbe."
            },
            {
                "verse": "Gesta tu celsi sequeris parentis,"
            },
            {
                "verse": "Petre, dum nullum renuis laborem,"
            },
            {
                "verse": "Ut pares longam patriae salutem"
            },
            {
                "verse": "Atque triumphos."
            },
            {
                "verse": "Suevit ut Cosmus pater ille magnus,"
            },
            {
                "verse": "Indiae notus populis, Iberis"
            },
            {
                "verse": "Accolis cultus Scythiae et madentis"
            },
            {
                "verse": "Gentibus Austri,"
            },
            {
                "verse": "Artium priscos revocas honores"
            },
            {
                "verse": "Et faves divae studiis Minervae,"
            },
            {
                "verse": "Praemiis doctas renovas Athenas"
            },
            {
                "verse": "Litore Etrusco."
            },
            {
                "verse": "Audit orator fluvium sonantem;"
            },
            {
                "verse": "Arnus at sentit celebres poetas,"
            },
            {
                "verse": "Tuscus ut vates Tiberis canentes"
            },
            {
                "verse": "Audiit olim."
            },
            {
                "verse": "Sume quod ludens hilaris iuventa"
            },
            {
                "verse": "Numini fausto Medicis dicavi,"
            },
            {
                "verse": "Thraciae chordas citharae sonoras"
            },
            {
                "verse": "Pollice pulsans."
            },
            {
                "verse": "Pignus hoc nostri minimum laboris"
            },
            {
                "verse": "Accipe, et vultu relegens amico"
            },
            {
                "verse": "Mitis afflatu faveas benigni"
            },
            {
                "verse": "Sideris instar."
            },
            {
                "verse": "Versibus clemens Iovis aura nostris,"
            },
            {
                "verse": "Delii sidus placidum faventis,"
            },
            {
                "verse": "Lene sis astrum Paphiae serenae"
            },
            {
                "verse": "Mercuriique."
            }
        ],
        [
            {
                "verse": "Aeterna o genitrix regis Olympici,"
            },
            {
                "verse": "Quem tu virgineo pectore concipis,"
            },
            {
                "verse": "Tunc cum dixit \"ave\" nuntius angelus,"
            },
            {
                "verse": "Virgo, es praecipuum numen Etruriae,"
            },
            {
                "verse": "Hic cunctis celebris gentibus Italis,"
            },
            {
                "verse": "Hic felix et ades gentibus exteris,"
            },
            {
                "verse": "Concedisque pia voce petentibus"
            },
            {
                "verse": "Optatum auxilium siderea manu."
            },
            {
                "verse": "Tyrrhenum decoras lampade lucida"
            },
            {
                "verse": "Hac virgo populum culta sub aede; nunc"
            },
            {
                "verse": "Hic maior tripodis numine Delphici"
            },
            {
                "verse": "Ara est, cornigeri nobilior dei"
            },
            {
                "verse": "Haec fonte est Libyco, denique quercubus"
            },
            {
                "verse": "Dodonaeque sacris notior omnibus."
            },
            {
                "verse": "Templis ditior haec est Epidauriis"
            },
            {
                "verse": "Delubris Iovis et maior Olympii."
            },
            {
                "verse": "Exustos aliquos febribus aridis"
            },
            {
                "verse": "Tu sanas manibus fausta salubribus,"
            },
            {
                "verse": "Aestus abiiciens artubus igneos"
            },
            {
                "verse": "Aetnaeis nimium persimiles iugis."
            },
            {
                "verse": "Morborumque abigis pestiferam luem,"
            },
            {
                "verse": "Si quando incubuit pectoribus virum"
            },
            {
                "verse": "Vel contagio vel temporis impii"
            },
            {
                "verse": "Execranda sitim vis rabidam ciens,"
            },
            {
                "verse": "Fibras luctificis ignibus ambiens."
            },
            {
                "verse": "Contractos rigidis articulis foves,"
            },
            {
                "verse": "Distendens solitum membra per ordinem,"
            },
            {
                "verse": "Claudis restituis officium pedum,"
            },
            {
                "verse": "Ut rectis hilares passibus ambulent,"
            },
            {
                "verse": "Et caecis tenebras luminibus fugas."
            },
            {
                "verse": "Obtusos aliis diva aperis favens"
            },
            {
                "verse": "Sensus, ut patulis auribus audiant."
            },
            {
                "verse": "Clausis eloquium fundis ab oribus"
            },
            {
                "verse": "Caelesti nimium nectare dulcius,"
            },
            {
                "verse": "Et quod melle magis tangit Hymettio."
            },
            {
                "verse": "Horum lingua potest findere marmora,"
            },
            {
                "verse": "Plumbis visa mihi obtusior omnibus."
            },
            {
                "verse": "Te clamat miseris navita vocibus,"
            },
            {
                "verse": "Si vidit variis fluctibus aequora"
            },
            {
                "verse": "Spumosisque vadis cana tumescere,"
            },
            {
                "verse": "Convolvique nigris aestibus omnia,"
            },
            {
                "verse": "Visis flaminibus naufragium timens;"
            },
            {
                "verse": "Auscultasque virum vota precantium,"
            },
            {
                "verse": "Sive hi vulneribus letiferis iacent"
            },
            {
                "verse": "Perfossi galeis non capita abdita"
            },
            {
                "verse": "Securis, vel habent pectora saucia"
            },
            {
                "verse": "Non sananda manu sive Melampica"
            },
            {
                "verse": "Chironis vel ope, aut arte Machaonis."
            },
            {
                "verse": "Audis diva preces pectore supplici"
            },
            {
                "verse": "Effusas hominum extrema videntium et"
            },
            {
                "verse": "Mortis supplicium, nocte natantibus"
            },
            {
                "verse": "Iam iam luminibus luce sub ultima."
            },
            {
                "verse": "Haec miranda facis, virgo perinclyta,"
            },
            {
                "verse": "Quae Lesboa nequit iungere barbitos"
            },
            {
                "verse": "Nervo nunc tenui versibus arduis."
            },
            {
                "verse": "Terras frugiferas, velivolum mare,"
            },
            {
                "verse": "Caelum nubiferum, claraque sidera"
            },
            {
                "verse": "Clemens innumeris tu meritis reples."
            },
            {
                "verse": "Sincerum validis me, dea, viribus"
            },
            {
                "verse": "Conserva, et solidus sit vigor artuum"
            },
            {
                "verse": "Totius generi stelligerae domus."
            },
            {
                "verse": "Sensus aetherii mentibus haereant"
            },
            {
                "verse": "Et voces placidis moribus insonent,"
            },
            {
                "verse": "Quae cunctis placeant gentibus et deo."
            }
        ],
        [
            {
                "verse": "Angeli mira nitidi salute"
            },
            {
                "verse": "Fertilis mater subito momento"
            },
            {
                "verse": "Mixta non ulli generi vitorum"
            },
            {
                "verse": "Concipis alma."
            },
            {
                "verse": "Spiritus sacris uteri latebris"
            },
            {
                "verse": "Semen infundens hominum salutis"
            },
            {
                "verse": "Pignus aeternum tenero reliquit"
            },
            {
                "verse": "Virginis alvo."
            },
            {
                "verse": "Hinc et haud altis thalamis recumbens,"
            },
            {
                "verse": "Nixa nec spondae tabulis eburnae"
            },
            {
                "verse": "Nec toris pictis Tyriove tinctae"
            },
            {
                "verse": "Murice lanae,"
            },
            {
                "verse": "Sed super faenum paris alma prolem,"
            },
            {
                "verse": "Quae, ne in obscurum rueremus Orcum,"
            },
            {
                "verse": "Caede crudeli, proprio redemit"
            },
            {
                "verse": "Sanguine vitam."
            },
            {
                "verse": "Inde complexum niveis lacertis"
            },
            {
                "verse": "Tu foves natum gremio tepenti,"
            },
            {
                "verse": "Lacte caelesti simul et fluenti"
            },
            {
                "verse": "Nectare pascens."
            },
            {
                "verse": "Hos tuo servus modulos fidelis"
            },
            {
                "verse": "Numini adscribit, genitrix, sacrato;"
            },
            {
                "verse": "Hoc pia munus capias rogamus"
            },
            {
                "verse": "Mente profusum."
            },
            {
                "verse": "Non mihi docti statuae Myronis,"
            },
            {
                "verse": "Mentoris non sunt operosa signa"
            },
            {
                "verse": "Ulla, Lysippi tabulae aut Apellis,"
            },
            {
                "verse": "Nec Polycleti."
            },
            {
                "verse": "Non meis fulgent loculis lapilli,"
            },
            {
                "verse": "Quos maris splendens tulit unda rubri,"
            },
            {
                "verse": "Non lapis nostra Parius sub arca"
            },
            {
                "verse": "Clauditur ullus."
            },
            {
                "verse": "Multa non auri resident talenta,"
            },
            {
                "verse": "Non ebur nobis niveum Syene"
            },
            {
                "verse": "Misit evulsum ex elephantis ore"
            },
            {
                "verse": "Dentibus albis."
            },
            {
                "verse": "Divites fulvos tripodas ferentes"
            },
            {
                "verse": "Dent novos arae calices calenti,"
            },
            {
                "verse": "Lucidis gemmis pateras rigentes"
            },
            {
                "verse": "Pondere multo."
            },
            {
                "verse": "Aureos pelves teretesque lychnos"
            },
            {
                "verse": "Tecta suspendant laqueata circum,"
            },
            {
                "verse": "Vasa dent reges rigidasque fulvo"
            },
            {
                "verse": "Lampadas auro."
            },
            {
                "verse": "Offerant arae varios tapetas,"
            },
            {
                "verse": "Sericas vestes, Tyrii coloris"
            },
            {
                "verse": "Purpuram multam, variata pictis"
            },
            {
                "verse": "Gausapa filis,"
            },
            {
                "verse": "Arma victores foribus reponant,"
            },
            {
                "verse": "Cereis aras onerent figuris,"
            },
            {
                "verse": "Fumidas dites repleant acerras"
            },
            {
                "verse": "Ture Sabaeo."
            }
        ],
        [
            {
                "verse": "Rugas pone tua fronte, severior"
            },
            {
                "verse": "Marsili, atque libros pone Platonicos,"
            },
            {
                "verse": "Quis nunc invigilans sic tibi comparas"
            },
            {
                "verse": "Nomen perpetuum sagax."
            },
            {
                "verse": "Non hic sidereos caelicolum polos,"
            },
            {
                "verse": "Non tractus rutilos aetheris ignei,"
            },
            {
                "verse": "Non hic multivagum perlegis aera,"
            },
            {
                "verse": "Nimborum et volucrum plagam,"
            },
            {
                "verse": "Non aequor tumidis fluctibus imminens"
            },
            {
                "verse": "Terrarum exitio, rursus ut alveo,"
            },
            {
                "verse": "Quae fundit gravidis nubibus, accipit"
            },
            {
                "verse": "Late prodiga flumina."
            },
            {
                "verse": "Non hic omniferas perlegis undique"
            },
            {
                "verse": "Terras assiduo vomere saucias,"
            },
            {
                "verse": "Non mores hominum clara videntium."
            },
            {
                "verse": "Recto sidera vertice,"
            },
            {
                "verse": "Sed quae nunc lyrico pectine ludimus,"
            },
            {
                "verse": "Ne tempus celeri diffugiat rota"
            },
            {
                "verse": "Sic immune operum, mitis Apollinis"
            },
            {
                "verse": "Laurus despiciam ut sacras."
            },
            {
                "verse": "Non hic Pindaricos aspicies lacus,"
            },
            {
                "verse": "Sed rivum tenuem gurgitis aridi."
            },
            {
                "verse": "Non sentis numeros Orphea nectere"
            },
            {
                "verse": "Maternos citharae modis."
            }
        ],
        [
            {
                "verse": "Maxima, Gine, tuo cepi solacia rure"
            },
            {
                "verse": "Urbanis fessus prope rebus."
            },
            {
                "verse": "Sepositis paulum laxavi pectora curis"
            },
            {
                "verse": "Atque quies menti brevis haesit."
            },
            {
                "verse": "Lenia iucundos tribuerunt otia lusus,"
            },
            {
                "verse": "Estque hilaris lepor auribus haustus,"
            },
            {
                "verse": "Atque sales placidi tremulos movere cachinnos,"
            },
            {
                "verse": "Lusit lautae copia mensae;"
            },
            {
                "verse": "Civilesque fuere dapes et agrestia dona"
            },
            {
                "verse": "Pomaque ramis lecta sub altis."
            },
            {
                "verse": "Inculti agricolae versus cecinere protervos,"
            },
            {
                "verse": "Corpora lassavit pila iacta;"
            },
            {
                "verse": "Robustaque gravem discum promittere dextra,"
            },
            {
                "verse": "Plebi cura est grata torosae."
            },
            {
                "verse": "Cura fuit capreos cursu superare fugaces,"
            },
            {
                "verse": "Saltu haud tardos vincere cervos."
            },
            {
                "verse": "Ipse modo in viridi lentus tellure iacebam"
            },
            {
                "verse": "Excipiens patulae arboris umbram,"
            },
            {
                "verse": "Et modo captabam silvas et olentia prata"
            },
            {
                "verse": "Et leve murmur aquae salientis."
            },
            {
                "verse": "Affuit hac Genius Charitesque in luce faventes"
            },
            {
                "verse": "Nympharumque chori dryadesque."
            },
            {
                "verse": "Capripedes Fauni, Panes, Satyrique procaces"
            },
            {
                "verse": "Lydis coetus saltibus addunt;"
            },
            {
                "verse": "Arnigenaeque deae laetas duxere choreas,"
            },
            {
                "verse": "Naias hic coniuncta Napaeae."
            },
            {
                "verse": "Alterna valles nympharum voce resultant"
            },
            {
                "verse": "Et rupes resonant latebrosae."
            },
            {
                "verse": "Haec sine nube dies niveis numeranda lapillis"
            },
            {
                "verse": "Munere, Gine, tuo alba cucurrit."
            },
            {
                "verse": "Cras Florentinam referes te Ginus in urbem,"
            },
            {
                "verse": "Impedietque pedes toga longa."
            },
            {
                "verse": "Hic privata tenet pariter te et publica cura,"
            },
            {
                "verse": "Gentis gloria magna Caponae."
            },
            {
                "verse": "Hic Nerius genitor nomen laudemque paravit"
            },
            {
                "verse": "Pro patria subiens onus omne."
            },
            {
                "verse": "Hanc propter duxit per densa pericula gressus"
            },
            {
                "verse": "Intrepidum gladiis caput obdens."
            },
            {
                "verse": "Ipse toga eminuit patriae inter moenia multis"
            },
            {
                "verse": "Insignis meritis bonus heros."
            },
            {
                "verse": "Saepe suae patriae varios conversus in hostes"
            },
            {
                "verse": "Tuscas duxit in arma cohortes."
            },
            {
                "verse": "Rettulit ipse etiam vicino ex hoste triumphos,"
            },
            {
                "verse": "Civis et imperium auxit Etruscum."
            }
        ],
        [
            {
                "verse": "Luteo stratis roseis amictu"
            },
            {
                "verse": "Arce Tithonus residens Eoa"
            },
            {
                "verse": "Vidit uxorem rutilas agentem"
            },
            {
                "verse": "Voce quadrigas."
            },
            {
                "verse": "Tum senex divam Phrygius nitentem"
            },
            {
                "verse": "Strinxit infirmis mediam lacertis,"
            },
            {
                "verse": "Eius infigens teneris labellis"
            },
            {
                "verse": "Oscula mille."
            },
            {
                "verse": "Lucifer stellis radians fugatis"
            },
            {
                "verse": "Nuntius genti rediit caducae,"
            },
            {
                "verse": "Mane praedicens croceum recenti"
            },
            {
                "verse": "Praevius ortum."
            },
            {
                "verse": "Iam levis summas movet aura frondes"
            },
            {
                "verse": "Arborum, ponto veniens ab alto,"
            },
            {
                "verse": "Et quatit florum tremulum cacumen"
            },
            {
                "verse": "Omnia lustrans."
            },
            {
                "verse": "Ales et rubra niger ipse crista,"
            },
            {
                "verse": "Excitans somnis homines sepultos"
            },
            {
                "verse": "Dulcibus lucis cecinit propinquae"
            },
            {
                "verse": "Versibus ortum."
            },
            {
                "verse": "Vocibus silvae querulis virentes"
            },
            {
                "verse": "Omnium late volucrum resultant,"
            },
            {
                "verse": "Et cavae valles avium canora"
            },
            {
                "verse": "Carmina reddunt."
            },
            {
                "verse": "Corpus e pictis thalamis quietum"
            },
            {
                "verse": "Iam vigil tollas, iubeo, poeta,"
            },
            {
                "verse": "Et domo pellens tenebras inertis"
            },
            {
                "verse": "Lumina funde."
            },
            {
                "verse": "Hic velim sumas Phariam papyrum,"
            },
            {
                "verse": "Sive membranae bicoloris orbem,"
            },
            {
                "verse": "Sepiam nigram calamosque leves"
            },
            {
                "verse": "Posce lyramque."
            },
            {
                "verse": "Mox canas sollers fidibus Latinis,"
            },
            {
                "verse": "Quos heri dulces modulos canentes"
            },
            {
                "verse": "Legimus, quondam quibus usa fertur"
            },
            {
                "verse": "Lesbia Sappho."
            },
            {
                "verse": "Sic tuis gratus venies amicis,"
            },
            {
                "verse": "Gloriam cautus celebrem parabis;"
            },
            {
                "verse": "Sic eris nostro memorandus aevo,"
            },
            {
                "verse": "Clarus ubique."
            },
            {
                "verse": "Sic nigras mortis tenebras opacae,"
            },
            {
                "verse": "Sic ratem cani fugies Charonis,"
            },
            {
                "verse": "Pallidos umbras, Stygiam paludem,"
            },
            {
                "verse": "Tartara pulla."
            },
            {
                "verse": "Thracius vates citharae potenti"
            },
            {
                "verse": "Calluit cantu scopulos movere"
            },
            {
                "verse": "Collibus raucis Rhodopes et altas"
            },
            {
                "verse": "Ducere silvas."
            },
            {
                "verse": "Dum petit sedes Erebi nigrantes,"
            },
            {
                "verse": "Coniugem tristi revocavit Orco,"
            },
            {
                "verse": "Saeva placavit numeris sonoris"
            },
            {
                "verse": "Pectora Ditis."
            }
        ],
        [
            {
                "verse": "O fax Insubriae micans amoenae,"
            },
            {
                "verse": "Ingens Castalidum decus sororum,"
            },
            {
                "verse": "Antoni, lege maxime rogamus,"
            },
            {
                "verse": "Quos molli recubans modo sub umbra"
            },
            {
                "verse": "Lusi versiculos super virentes"
            },
            {
                "verse": "In pratis violas locis apricis"
            },
            {
                "verse": "Propter fluminis impetum sonantis,"
            },
            {
                "verse": "Dum Phoebus rutilis caput coruscum"
            },
            {
                "verse": "Praecinctus radiis pari refulget"
            },
            {
                "verse": "Sublimis spatio inter Hesperumque"
            },
            {
                "verse": "Auroraeque sacras domos Eoae."
            }
        ],
        [
            {
                "verse": "Antoni, Aonium decus,"
            },
            {
                "verse": "In nostris salibus condita veritas"
            },
            {
                "verse": "Stat fucata coloribus,"
            },
            {
                "verse": "Ut fulgent variis floribus arbores"
            },
            {
                "verse": "Fontes irriguos prope."
            },
            {
                "verse": "Mox ramis oritur fetus amabilis"
            },
            {
                "verse": "Delectans hominum labra,"
            },
            {
                "verse": "Hyblaeisque favis melleque dulcior."
            }
        ],
        [
            {
                "verse": "Pomiferis Autumnus agris sibi pampini corona"
            },
            {
                "verse": "Pingues premebat sordidus capillos,"
            },
            {
                "verse": "Mustaque calcabat tum mollia tibiis lutosis,"
            },
            {
                "verse": "Fructus legebat palmitum calentis"
            },
            {
                "verse": "Decoctos Phoebi radiis, simul hispidos colonos"
            },
            {
                "verse": "Ad durum opus rauco ciebat ore,"
            },
            {
                "verse": "Ad consueta trahant tauros iuga providi gementes,"
            },
            {
                "verse": "Terram virentem saucient aratris,"
            },
            {
                "verse": "Ut sulcis Cerealia semina contegant apricis,"
            },
            {
                "verse": "Fruges et anno praeparent sequenti."
            },
            {
                "verse": "Lucebat sacris altaribus ignis et rubebat"
            },
            {
                "verse": "Tunc ara fuso victimae cruore."
            },
            {
                "verse": "Vota Pales et cetera numina ruris audiebant,"
            },
            {
                "verse": "Voces precantis tum pias coloni,"
            },
            {
                "verse": "Multiplici \u00e2\u0080\u00a0 cremeras \u00e2\u0080\u00a0 ut faenore compleant avitas"
            },
            {
                "verse": "Fruges agrestes areas replentes."
            },
            {
                "verse": "Gentiles, Heliconis gloria lumen et voluptas,"
            },
            {
                "verse": "O cultor Haemi verticis virentis,"
            },
            {
                "verse": "Dulcis amicitiae primum mihi mense foedus ictum"
            },
            {
                "verse": "Hoc fuit tecum, praepotens amice,"
            },
            {
                "verse": "Quam suasit Librae sidus mihi temperans diei"
            },
            {
                "verse": "Et noctis horas mutuam futuram."
            },
            {
                "verse": "Autumni cunctis hanc messibus anteponimus nos,"
            },
            {
                "verse": "Fetus magis quae fertiles reportet."
            }
        ],
        [
            {
                "verse": "Nunc te, diva, precor cape, Polymnia,"
            },
            {
                "verse": "Argutas resono carmine tibias,"
            },
            {
                "verse": "Quaerens Bartholomaei"
            },
            {
                "verse": "Nunc Musis pluteum sacrum."
            },
            {
                "verse": "Huius blandiloquis vocibus obsecro"
            },
            {
                "verse": "Aurem et dulcisonis cantibus imbue;"
            },
            {
                "verse": "Noster quo sit amicus,"
            },
            {
                "verse": "Gratis expete versibus."
            },
            {
                "verse": "Huic si cura sedet pectore publica"
            },
            {
                "verse": "Ut semper solita, aut cantat Apollini"
            },
            {
                "verse": "Cirrhae victor in antro"
            },
            {
                "verse": "Laudes pectine eburneo,"
            },
            {
                "verse": "Exspecta vacuum, quando negotia"
            },
            {
                "verse": "Paulisper fugient, cum venit Hesperus"
            },
            {
                "verse": "Oetae vertice fulgens"
            },
            {
                "verse": "Et pacem referens viris."
            },
            {
                "verse": "Non te difficili pondere comprimo;"
            },
            {
                "verse": "Non te vexat onus pergrave, ut arbitror."
            },
            {
                "verse": "Causam, diva, tuere"
            },
            {
                "verse": "Hanc quaeso facilem tibi."
            },
            {
                "verse": "Delphinas lyra iam flexit Arionis,"
            },
            {
                "verse": "Venerunt hilares undique beluae"
            },
            {
                "verse": "Latum per mare dulcis"
            },
            {
                "verse": "Allectae modulis chelys."
            },
            {
                "verse": "Thebarum citharae moenia cantibus"
            },
            {
                "verse": "Amphion posuit, duraque marmora"
            },
            {
                "verse": "Tangens pollice chordas"
            },
            {
                "verse": "Movit montibus arduis."
            },
            {
                "verse": "Construxitque lyrae Dardana Delius"
            },
            {
                "verse": "Iam Troiae altiloquis Pergama versibus."
            },
            {
                "verse": "Auritae Orphea quercus"
            },
            {
                "verse": "Sectatae e Rhodopes iugis."
            },
            {
                "verse": "At Scala ingenuis mitior artibus,"
            },
            {
                "verse": "Lumen laurigeri conspicuum chori,"
            },
            {
                "verse": "Sacro pectore Musis"
            },
            {
                "verse": "Nil durum facilis gerit,"
            },
            {
                "verse": "Musarumque preces audit amabilis;"
            },
            {
                "verse": "Se quicunque colunt, hos amat et sibi"
            },
            {
                "verse": "Sollers undique quaerens"
            },
            {
                "verse": "Iungit moribus optimis."
            }
        ],
        [
            {
                "verse": "Lydiae gentis, Medices, columna"
            },
            {
                "verse": "Firma ferratis adamante nodis,"
            },
            {
                "verse": "Petre, cui scribam numero virorum"
            },
            {
                "verse": "Te magis aeque?"
            },
            {
                "verse": "Civis haud regem pateris vocari,"
            },
            {
                "verse": "Nomen odisti domini superbum,"
            },
            {
                "verse": "Et fugis fastus tumidos tyranni"
            },
            {
                "verse": "Nomina damnans."
            },
            {
                "verse": "Negligens vanos populi favores,"
            },
            {
                "verse": "Non ducis laudas titulos potentis,"
            },
            {
                "verse": "Nursiae nec tu nimium fugacis"
            },
            {
                "verse": "Uteris aura."
            },
            {
                "verse": "Publicae curam assiduam salutis"
            },
            {
                "verse": "Pondus et carae patriae ferentes"
            },
            {
                "verse": "Fama privatis titulis diremit"
            },
            {
                "verse": "Voce perenni."
            },
            {
                "verse": "Civibus non es numerandus ergo,"
            },
            {
                "verse": "Seu magis prisci placeant Quirites,"
            },
            {
                "verse": "Sive Romanos memores colonos"
            },
            {
                "verse": "Gentis Etruscae."
            },
            {
                "verse": "Sedibus sacris igitur deorum"
            },
            {
                "verse": "Cur Petrum Lydum dubitem locare,"
            },
            {
                "verse": "Ture fumantes onerans Sabaeo"
            },
            {
                "verse": "Impiger aras?"
            }
        ],
        [
            {
                "verse": "Iam tandem optatos iterum spectamus Etruscos,"
            },
            {
                "verse": "Tyrrheno siccam pellimus amne sitim."
            },
            {
                "verse": "Iam iuvat en liquida perfundere corpora lympha,"
            },
            {
                "verse": "Arida nunc vitreis membra rigamus aquis."
            },
            {
                "verse": "Appenninae Arnus delapsus ab aggere rupis"
            },
            {
                "verse": "Saxosis fundit flumina prima iugis."
            },
            {
                "verse": "Indeque frondosas tingens aspergine silvas"
            },
            {
                "verse": "Muscosis tangit praedia Tusca vadis."
            },
            {
                "verse": "Dein auro rigidam gestans Florentia vestem"
            },
            {
                "verse": "Hic in arenosis rupibus alta sedet."
            },
            {
                "verse": "Aurea formoso crepitant huic bractea vultu,"
            },
            {
                "verse": "Auricomum cingunt lilia rubra caput."
            },
            {
                "verse": "Hic, ubi sunt aedes latebroso in margine ripae,"
            },
            {
                "verse": "Romani statio militis ante fuit."
            },
            {
                "verse": "Hic, ubi tensa prius tentoria cana fuerunt"
            },
            {
                "verse": "Structaque non alto culmine parva teges,"
            },
            {
                "verse": "Auratis trabibus nunc alta palatia cernis,"
            },
            {
                "verse": "Divitis hic populi tecta superba vides."
            },
            {
                "verse": "Hic, ubi nunc cives celebrant fora rauca togati"
            },
            {
                "verse": "Passibus et lentis tempora longa terunt,"
            },
            {
                "verse": "Errabat laetis armatus miles in agris,"
            },
            {
                "verse": "Carpebant celeres utile gramen equi,"
            },
            {
                "verse": "Tondebat viridem fecundis vallibus herbam"
            },
            {
                "verse": "Discurrens varium lata per arva pecus."
            },
            {
                "verse": "Hic, ubi pugnaci dictator Sulla cohorti"
            },
            {
                "verse": "Innixus vallo bellica iura dabat,"
            },
            {
                "verse": "Nunc, Petre, aurifera populos in pace gubernas"
            },
            {
                "verse": "Urbanaque toga conspiciendus ades."
            },
            {
                "verse": "Tu renuis regnum malens privatus haberi,"
            },
            {
                "verse": "Publica sed sapido pectore cura sedet."
            },
            {
                "verse": "Non tu sceptra geris civili regia dextra,"
            },
            {
                "verse": "Verba tuis non das imperiosa viris;"
            },
            {
                "verse": "Imperium sed habes hominum per corda repostum,"
            },
            {
                "verse": "Regna tamen populi pectore cultus habes."
            },
            {
                "verse": "Hunc potes, ad calidum, si vis, transmittere Gangen;"
            },
            {
                "verse": "Ad Gades si vis mittere, perget ovans."
            },
            {
                "verse": "Non ita plaudebant cunei suffragia Magno,"
            },
            {
                "verse": "Cum iuvenis Romae laurea serta tulit,"
            },
            {
                "verse": "Ut tibi dulcisonis cives assensibus omnes,"
            },
            {
                "verse": "Vocibus et laetis plebs tibi Lyda favet."
            }
        ],
        [
            {
                "verse": "Mirifico luxu valvis sublimis apertis"
            },
            {
                "verse": "Astrigeri patuit regia celsa poli."
            },
            {
                "verse": "Innixus solio gemmis lucente coruscis"
            },
            {
                "verse": "Iuppiter omnifera fronte serenus erat."
            },
            {
                "verse": "Astiterat Iuno dulci sociata marito"
            },
            {
                "verse": "Suavibus effundens mitia verba iocis,"
            },
            {
                "verse": "Atque novi incipiens antiqua ab origine mundi"
            },
            {
                "verse": "Ridebat summi lenia furta Iovis."
            },
            {
                "verse": "Phoebus inauratos fundens per colla capillos"
            },
            {
                "verse": "Argutae tetigit pollice fila lyrae,"
            },
            {
                "verse": "Qui septem vocum referens discrimina nervis"
            },
            {
                "verse": "Ducebat dulci sidera cuncta sono,"
            },
            {
                "verse": "Cantabat summi victricia gesta Tonantis,"
            },
            {
                "verse": "Cum rutilo anguipedum fulmine turba perit."
            },
            {
                "verse": "Mars aderat non arma gerens nec noxia tela,"
            },
            {
                "verse": "Sed pulchro Veneris fixus in ore suae,"
            },
            {
                "verse": "Incumbensque genu tendebat molliter arcum"
            },
            {
                "verse": "Aliger expromens spicula saeva deus."
            },
            {
                "verse": "Nunc hos nunc illos telis confixit acutis,"
            },
            {
                "verse": "Sed non ardenti tacta Minerva face,"
            },
            {
                "verse": "Cum pater omnipotens, nutu qui concutit orbem"
            },
            {
                "verse": "Et quatit omnifica tela trisulca manu,"
            },
            {
                "verse": "Signifera terras despectans arce iacentes"
            },
            {
                "verse": "Vertit in Hesperium lumina bina latus,"
            },
            {
                "verse": "Sidereosque oculos Tyrrhena per aequora volvens"
            },
            {
                "verse": "Praedia tum Lydi spectat Etrusca soli,"
            },
            {
                "verse": "Visaque purpureo Florentia vertice fulsit"
            },
            {
                "verse": "Cumque illa Medicae clara propago domus,"
            },
            {
                "verse": "Insignemque videt Petrum Cosmumque parentem;"
            },
            {
                "verse": "Illorum subeunt inclyta facta virum."
            },
            {
                "verse": "Imperat extemplo non longa silentia cunctis"
            },
            {
                "verse": "Iuppiter his solvens ora serena modis:"
            },
            {
                "verse": "\"Nullane tam clarae stirpis monumenta manebunt,"
            },
            {
                "verse": "Restabunt Medicae pignora nulla domus?"
            },
            {
                "verse": "Ergo nihil patriam meritis ornasse decoram"
            },
            {
                "verse": "Profuerit, nihil his maxima gesta merent,"
            },
            {
                "verse": "Semper et intentos ad publica commoda cives"
            },
            {
                "verse": "Et rebus patriae consuluisse suae?"
            },
            {
                "verse": "Nil prodest taetros pepulisse ex urbe tyrannos,"
            },
            {
                "verse": "Raptores patriae vindice lege premi,"
            },
            {
                "verse": "Communes campos vacuasse nocentibus herbis,"
            },
            {
                "verse": "Lurida ne florens plebs aconita bibat,"
            },
            {
                "verse": "Huic semper pacem et laetos quaesisse triumphos,"
            },
            {
                "verse": "Artibus hanc semper excoluisse novis,"
            },
            {
                "verse": "Aedibus insignem lautis et mole superba"
            },
            {
                "verse": "Fecisse, ut tangat machina celsa polum?"
            },
            {
                "verse": "Quid prodest coluisse deum pietate fideque,"
            },
            {
                "verse": "Fundasse in patria ditia templa sua?"
            },
            {
                "verse": "Quae meritis aut ora vacat, quae terra reposta"
            },
            {
                "verse": "Non sentit Cosmi maxima facta mei?"
            },
            {
                "verse": "Ille per abductos Solymos pia templa locavit,"
            },
            {
                "verse": "Ornatur donis terra fretumque suis."
            },
            {
                "verse": "Praemia si digno pensantur nulla labori,"
            },
            {
                "verse": "Virtutem vanam quis coluisse velit?"
            },
            {
                "verse": "Ergo Petro egregiam prolem Cosmoque nepotem"
            },
            {
                "verse": "Nunc pro tot meritis praemia digna damus."
            },
            {
                "verse": "Hic erit ille genus decoret qui laude paternum,"
            },
            {
                "verse": "Qui non a claro degenerabit avo,"
            },
            {
                "verse": "Huncque super proles Medicum generosa virescet,"
            },
            {
                "verse": "Palmes et hic Laurens aurea poma feret,"
            },
            {
                "verse": "Virtutemque colet Medices Laurentius omnem"
            },
            {
                "verse": "Etrusca tanquam cultus in urbe deus.\""
            },
            {
                "verse": "Sic ait et picei torrentis pignore firmat"
            },
            {
                "verse": "Per Stygios iurans terque quaterque lacus."
            },
            {
                "verse": "Assensere dei iucundis plausibus omnes"
            },
            {
                "verse": "Laetitiaeque edunt pignora firma deae."
            },
            {
                "verse": "Ac simul est infans genitus cunisque locatus,"
            },
            {
                "verse": "Vagitus tremulo cum dedit ore novos,"
            },
            {
                "verse": "Florigeris nymphae implerunt cunabula sertis,"
            },
            {
                "verse": "Cinxerunt tenerum laurea serta caput."
            },
            {
                "verse": "Nectareo Aonides lactarunt ubere Musae"
            },
            {
                "verse": "Inque sinu Charites enutriere suo."
            },
            {
                "verse": "Gratiaque amplexu dulci fovet atque decorem"
            },
            {
                "verse": "Per roseas gaudet fundere diva genas."
            },
            {
                "verse": "Dat formam Cypris, culti Cyllenius oris"
            },
            {
                "verse": "Nestoreos lingua promere posse favos."
            },
            {
                "verse": "Hunc etiam aspiciens pharetratus forte Cupido,"
            },
            {
                "verse": "\"Militiae nostrae tu quoque\", dixit, \"eris;"
            },
            {
                "verse": "Fortunatus eris placido sub amore puellae,"
            },
            {
                "verse": "Impediet blando comis amica iugo\";"
            },
            {
                "verse": "Gradivusque pater validis dat robur in armis,"
            },
            {
                "verse": "Arbitus erudiit docta Minerva datis."
            },
            {
                "verse": "Dat citharam vati sublimeque carmen Apollo,"
            },
            {
                "verse": "Pectoreque ut sapido nil nisi grande gerat;"
            },
            {
                "verse": "\"Imperiumque hominum per pectora\", dixit, \"habeto\","
            },
            {
                "verse": "Natali arridens Iuppiter ipse tuo."
            },
            {
                "verse": "Assensit vultu coniunx festiva benigno;"
            },
            {
                "verse": "Abfuerat gelida falcifer arce senex."
            }
        ]
    ]
}