{
    "author": "Fausto Andrelino",
    "title": "epigrammata",
    "url": "http://www.poetiditalia.it/texts/ANDRELIN|epig|001",
    "text": [
        [
            {
                "verse": "Ibis Caesareo versus recitande theatro,"
            },
            {
                "verse": "Ibis et augusta suscipiende manu."
            },
            {
                "verse": "O quanto exures liventem ardore popellum,"
            },
            {
                "verse": "Quando eris audito publica fama sono."
            },
            {
                "verse": "Stabis et in media tanquam basiliscus arena,"
            },
            {
                "verse": "Et fugiet vultus turba canina tuos."
            },
            {
                "verse": "Forte aliquis tecum sumptis temerarius armis"
            },
            {
                "verse": "Audebit vanas conseruisse manus."
            },
            {
                "verse": "Tunc solvas hylari iucundum ex splene cachinum"
            },
            {
                "verse": "Verbaque spernenti talia voce refer:"
            },
            {
                "verse": "\"Putida concertes rodentibus ulcera muscis"
            },
            {
                "verse": "Et saniem lingas rise catelle tuam.\""
            },
            {
                "verse": "Si dignam insignis pugnam gladiator inibit,"
            },
            {
                "verse": "Fortia sanguineo robora sterne solo."
            },
            {
                "verse": "Intrepidi est semper pugnare ac vincere Fausti:"
            },
            {
                "verse": "Vilia contemnit, maxima quaeque domat."
            }
        ],
        [
            {
                "verse": "Ibimus et recto nixa est quo Gallia gressu"
            },
            {
                "verse": "Quavis undeno carmina missa pede."
            },
            {
                "verse": "Plena remittemus seniorem ad pocla bibacem,"
            },
            {
                "verse": "Si velit adversa prosiluisse manu."
            },
            {
                "verse": "Ebria continuo versans caupone senecta"
            },
            {
                "verse": "Strata licet nullum parturit illa decus."
            },
            {
                "verse": "Ardua si vastis cum viribus efferet ora,"
            },
            {
                "verse": "Saucia devicti membra Daretis erunt."
            },
            {
                "verse": "Stabit et exultans quesito Entellus honore"
            },
            {
                "verse": "Pro domito partum caedet et hoste bovem;"
            },
            {
                "verse": "Sanctaque monstrabit plaudenti exempla theatro:"
            },
            {
                "verse": "Nulla sit ad magnum vana iuventa senem."
            },
            {
                "verse": "Praecipui est similem patris producere fetum,"
            },
            {
                "verse": "Prolis et ingenue facta paterna sequi."
            }
        ],
        [
            {
                "verse": "Alme Deus, cuncta est cui summa in saecla potestas,"
            },
            {
                "verse": "Qui prono effusas suscipis ore preces,"
            },
            {
                "verse": "Aspice iam raptum suprema in funera regem,"
            },
            {
                "verse": "Et gratae optatam ferto salutis opem."
            },
            {
                "verse": "Innumera ex una dependet vita salute:"
            },
            {
                "verse": "Mox aliae, infoelix si cadat una, cadent."
            },
            {
                "verse": "Fac tua, fac coelo pietas descendat ab alto,"
            },
            {
                "verse": "Fac sit ad instantes reddita vita preces."
            },
            {
                "verse": "Ecce gemens soli Francus Tibi supplicat orbis,"
            },
            {
                "verse": "Celsaque prostrato clamat ad astra genu."
            },
            {
                "verse": "Extingue accenso flammatum in corde furorem,"
            },
            {
                "verse": "Nec gravis in tantum fulminet ira caput."
            },
            {
                "verse": "Adversa infesto si stella minatur Olympo,"
            },
            {
                "verse": "Iam iam depositis fausta sit illa minis."
            },
            {
                "verse": "Quondam facta tuo patebunt sydera nutu,"
            },
            {
                "verse": "Si solo influxus presseris ore malos."
            },
            {
                "verse": "Divinae propria est semper clementia menti"
            },
            {
                "verse": "Atque ipso res est parcere digna Deo."
            }
        ],
        [
            {
                "verse": "O quibus iniuncta est regalis cura salutis,"
            },
            {
                "verse": "Ne pigeat medicas applicuisse manus."
            },
            {
                "verse": "Primus Olympiaca favor imploretur ab arce,"
            },
            {
                "verse": "Divina est cunctis vera medella malis."
            },
            {
                "verse": "Inde suam mortalis opem medicina ministret,"
            },
            {
                "verse": "Natura est quovis auxilianda modo."
            },
            {
                "verse": "Sed quis Apollinea melior levet arte iacentem?"
            },
            {
                "verse": "Non poterat coetu nobiliore frui."
            }
        ],
        [
            {
                "verse": "O sacra quae passum complecteris hostia Christum,"
            },
            {
                "verse": "Debita pro salvo gratia rege datur."
            },
            {
                "verse": "Hic iam crudeli consumptus morte iaceret,"
            },
            {
                "verse": "Ni tua divinam dextra tulisset opem."
            },
            {
                "verse": "Audisti a Franca diffusas gente querelas,"
            },
            {
                "verse": "Factaque pro domino vota precesque suo."
            },
            {
                "verse": "Hinc quam sublimi sacratus vertice gessit"
            },
            {
                "verse": "Ponitur ante tuos vota corona pedes,"
            },
            {
                "verse": "Ut quondam Eoi posito diademate reges"
            },
            {
                "verse": "Munera submisso trina dedere genu."
            },
            {
                "verse": "Serves incolumi populum cum rege perhennem:"
            },
            {
                "verse": "Pendet ab arbitrio morsque salusque tuo."
            }
        ],
        [
            {
                "verse": "Undique tosta sacras fument nunc thura per aras;"
            },
            {
                "verse": "Nunc crepet accenso plenus odore focus."
            },
            {
                "verse": "Ecce triumphata clarum de morte trophaeum"
            },
            {
                "verse": "Vitalisque meo carpitur aura duci."
            },
            {
                "verse": "Non hic humana sanatus ab arte revixit:"
            },
            {
                "verse": "Depluit a summo missa Tonante salus."
            },
            {
                "verse": "Quem Deus omnipotens opera ad maiora reservat,"
            },
            {
                "verse": "Stultum est armata sollicitare manu."
            },
            {
                "verse": "Hostiles igitur temerarie pone tumultus:"
            },
            {
                "verse": "Non sunt in magnos arma ferenda deos."
            }
        ],
        [
            {
                "verse": "Pauper eram, fateor, vacuaque inglorius archa,"
            },
            {
                "verse": "Nunc dives multi plenus honoris eo."
            },
            {
                "verse": "Hoc agit hoc virtus regi laudata potenti:"
            },
            {
                "verse": "Ignorata latet, cognita Musa volat."
            },
            {
                "verse": "Extollens iuncto Petrus Guidone virescat;"
            },
            {
                "verse": "Hec duo si desint pectora, nullus ero."
            }
        ],
        [
            {
                "verse": "Hic ubi natus erat dextro Ludovicus Olympo,"
            },
            {
                "verse": "Sumpsit honorata regia scaeptra manu."
            },
            {
                "verse": "Foelix quae tanti fulsit lux nuncia regis:"
            },
            {
                "verse": "Gallia non alio principe digna fuit."
            }
        ],
        [
            {
                "verse": "Hoc tecum illustris Pario Ludovice sepulchro"
            },
            {
                "verse": "Iuncta Valentinae coniugis ossa cubant."
            },
            {
                "verse": "E merito Insubris tibi iura ducalia scaeptri"
            },
            {
                "verse": "Tradita legitimae praemia dotis erant."
            },
            {
                "verse": "Subiacet et Carolo clausus cum fratre Philippus,"
            },
            {
                "verse": "Inclyta iam vestri pignora bina thori."
            },
            {
                "verse": "Munificus Carolo nascens Ludovicus ab alto"
            },
            {
                "verse": "Haec posuit larga busta superba manu,"
            },
            {
                "verse": "Sphorciadem indigna pepulit qui ex sede tyrannum,"
            },
            {
                "verse": "Et sua qui Siculas sub iuga misit opes."
            },
            {
                "verse": "Ut tantos decorata duces Aurelia iactat,"
            },
            {
                "verse": "Gallica sic illo scaeptra tenente tument."
            }
        ],
        [
            {
                "verse": "Hoc quondam Aurelius iacuit sub marmore ductor"
            },
            {
                "verse": "Carolus illustres inter habendus avos,"
            },
            {
                "verse": "At nunc ossa tenent iussu translata supremo,"
            },
            {
                "verse": "Qua stant Parisio templa superba solo."
            },
            {
                "verse": "Franca gerens partis Ludovicus scaeptra triumphis,"
            },
            {
                "verse": "Mandato posuit membra paterna loco."
            },
            {
                "verse": "Parisia exultat, Blesensis terra gemiscit:"
            },
            {
                "verse": "Illa habet eximium quo caret ista ducem."
            }
        ],
        [
            {
                "verse": "Maximus hic miros Ludovicus condidit hortos,"
            },
            {
                "verse": "Et non credendae nobile mentis opus."
            },
            {
                "verse": "Hic res frigenti contraria nascitur orae,"
            },
            {
                "verse": "Atque ipsi rupes quod fuit alta solo."
            },
            {
                "verse": "Hic cruciata levat genialis corda voluptas:"
            },
            {
                "verse": "Tam locus innumeras praestat amoenus opes."
            },
            {
                "verse": "Semper odoriferis curvata est fructibus arbor,"
            },
            {
                "verse": "Herbaque vernanti grata renidet humo."
            },
            {
                "verse": "Candida non tales legit Proserpina flores,"
            },
            {
                "verse": "Surrepta inferno cum fuit illa Iove."
            },
            {
                "verse": "Marmoreo errumpunt salientes fonte liquores,"
            },
            {
                "verse": "Et ludens vitreis nympha lavatur aquis."
            },
            {
                "verse": "Omnia iam cedant Francae viridaria terrae,"
            },
            {
                "verse": "Scilicet haec toto pulchrior orbe viret."
            }
        ],
        [
            {
                "verse": "Quae colis insignes studioso pectore Musas,"
            },
            {
                "verse": "Huc properes celeri, turba diserta, pede."
            },
            {
                "verse": "Volvis in archana quaecumque volumina mente,"
            },
            {
                "verse": "Ista dabit celebri bibliotheca loco."
            },
            {
                "verse": "Tam clarum duodene decus Ludovice parasti,"
            },
            {
                "verse": "Qui mixtam forti Pallada Marte foves."
            }
        ],
        [
            {
                "verse": "Abscedens placiti ne fur videare libelli,"
            },
            {
                "verse": "Ostendas clausos excutiasque sinus."
            }
        ],
        [
            {
                "verse": "Quid curta indutum miraris veste poetam?"
            },
            {
                "verse": "Curta quidem est, toto longa sed orbe volat."
            },
            {
                "verse": "Nos longo et clari curto splendemus amictu,"
            },
            {
                "verse": "Tu caeca in quavis, bestia, veste lates."
            }
        ],
        [
            {
                "verse": "Nescio quis verum simulans, Theodore, sodalem,"
            },
            {
                "verse": "In mea letiferum pectora strinxit opus."
            },
            {
                "verse": "Strinxit et illa vocat socii monumenta iocantis:"
            },
            {
                "verse": "Quis novus hic fossum me iugulare iocus?"
            },
            {
                "verse": "Si data pro medica fuerint aconita salute,"
            },
            {
                "verse": "An dices grato mixta venena ioco?"
            },
            {
                "verse": "O talem falsi lusum experiantur amici:"
            },
            {
                "verse": "Non alium debet fictus habere iocum."
            },
            {
                "verse": "Carmina sed fuerant socii opportuna iocantis:"
            },
            {
                "verse": "Interdum ex merito res venit apta suo."
            },
            {
                "verse": "Dum tenera egererem liquidi excrementa liquoris,"
            },
            {
                "verse": "Servili oblata est cartha petita manu."
            },
            {
                "verse": "Vix lecto abstersi merdosum carmine culum,"
            },
            {
                "verse": "Quos meruit lusus, cartha cacata tulit."
            }
        ],
        [
            {
                "verse": "Quanta sit ostendis Veneto prudentia sensu,"
            },
            {
                "verse": "Francisce, a patriis iure colende focis."
            },
            {
                "verse": "Tu quodcumque gravi peragendum examine libras,"
            },
            {
                "verse": "Nec nisi res multo pondere pressa iuvat."
            },
            {
                "verse": "Hinc tua matura perfecta negocia mente"
            },
            {
                "verse": "Unanimi extollit regia Franca sono."
            },
            {
                "verse": "Tu calles gemini numerosa volumina iuris,"
            },
            {
                "verse": "Et venit ad nutus Musa novena tuos."
            },
            {
                "verse": "Splendida tu pandis Phoebeae limina turbae,"
            },
            {
                "verse": "Ingenioque domus cuilibet alta patet."
            },
            {
                "verse": "En charum quanto Faustum dignaris honore,"
            },
            {
                "verse": "Quantus es in nostras officiosus opes."
            },
            {
                "verse": "Non tua lethaeo virtus cadet obruta fluctu,"
            },
            {
                "verse": "Sed vetus in longos fama loquetur avos."
            }
        ],
        [
            {
                "verse": "Lente quid in Siculis tardas, Vulcane, cavernis"
            },
            {
                "verse": "Quid lassa excudis sedula toela manu?"
            },
            {
                "verse": "Intensam assidui curam depone laboris,"
            },
            {
                "verse": "Nostra est auxilio causa tuenda tuo."
            },
            {
                "verse": "Sis licet et claudo Francum pede curre per orbem,"
            },
            {
                "verse": "Defer et arsuras ad mea vota faces."
            },
            {
                "verse": "Accensa invisum mens est exurere Phoebum,"
            },
            {
                "verse": "Non erit ingrati poena dolenda dei."
            },
            {
                "verse": "Vix ego, vix fueram teneris lactatus ab annis,"
            },
            {
                "verse": "Cum coepi Clariae fila movere lyrae."
            },
            {
                "verse": "Et coepi et demens studio vigilator inani"
            },
            {
                "verse": "Absumpsi aetatis tempora tota meae."
            },
            {
                "verse": "Quin et Phoebei non ultima gloria plectri,"
            },
            {
                "verse": "Et mea si volvas carmina, prima fui,"
            },
            {
                "verse": "Si spirante canit correptus Apolline vates,"
            },
            {
                "verse": "Si primus medicae splenduit auctor opis,"
            },
            {
                "verse": "Cur pia vota dedit celeres rapienda per auras"
            },
            {
                "verse": "Nec sana est Petri tibia laesa mei?"
            },
            {
                "verse": "Haeccine Thessalicae iactata potentia nymphae?"
            },
            {
                "verse": "Hiccine Apollinei numinis altus honor?"
            },
            {
                "verse": "Tardantem complexa virum Cytherea fatiges:"
            },
            {
                "verse": "Apta est vindictae quam cupis hora tuae."
            },
            {
                "verse": "Nonne hic dilecto iam te cum Marte iacentem"
            },
            {
                "verse": "Prodidit et grati dulcia furta thori?"
            },
            {
                "verse": "An medicas vesane manus an Phoebe recusas?"
            },
            {
                "verse": "Iam micat exitio flamma parata tuo."
            },
            {
                "verse": "Cordas, plectra, chelym, pharretram, arcum, toela, colossum"
            },
            {
                "verse": "Iamque uram extructis igne iuvante rogis."
            },
            {
                "verse": "Arida flagrantem tellus Phaetonta putabit:"
            },
            {
                "verse": "Exiliet rapido tantus ab igne vapor."
            },
            {
                "verse": "Ut deus iste fuit prehensa cum coniuge risus,"
            },
            {
                "verse": "Sic fies toti fabula nota polo."
            },
            {
                "verse": "Illata aeterna fixa est iniuria mente,"
            },
            {
                "verse": "Hinc studet alternas restituisse vices."
            },
            {
                "verse": "Ecquis Apollineum mortalis numen adoret,"
            },
            {
                "verse": "Cum tua succensa stabit imago pyra?"
            },
            {
                "verse": "\"Tantane praecipitat furiosam insania mentem,"
            },
            {
                "verse": "Humana in superos saeviat ira deos?"
            },
            {
                "verse": "Qua tuus immensum gressus dependet ad orbem,"
            },
            {
                "verse": "Iam sana expulso sura dolore foret."
            },
            {
                "verse": "Dilata est paulum gratae medicina salutis,"
            },
            {
                "verse": "Notus in adversis rebus ut esset amor."
            },
            {
                "verse": "Iam gravis abscessit tenuis dolor ille per auras"
            },
            {
                "verse": "Nec fuit ingratis rapta querela Notis."
            },
            {
                "verse": "An paterer tanto cassum pro praeside votum,"
            },
            {
                "verse": "Cum sit Faustinae portus et aura ratis?"
            },
            {
                "verse": "Eya age, nostra tuis cumules altaria donis,"
            },
            {
                "verse": "Gratia placato est semper agenda deo.\""
            }
        ],
        [
            {
                "verse": "Aut nihil aut, Caesar, vexillo pingis inani:"
            },
            {
                "verse": "Pro magno fies Caesare, stulte, nihil."
            }
        ],
        [
            {
                "verse": "Crescit in aerios ut longa cucurbita ventos,"
            },
            {
                "verse": "Atque cadit ni quo sustineatur habet,"
            },
            {
                "verse": "Subnixus Franco Caesar sic robore crevit;"
            },
            {
                "verse": "Ast illo praeceps destituente ruet."
            }
        ],
        [
            {
                "verse": "Dum petis exsudans iussam, Francisce, Tolosam,"
            },
            {
                "verse": "Ut nova iuditio causa sit acta tuo,"
            },
            {
                "verse": "Vado etiam intenso Normanam ardore per oram,"
            },
            {
                "verse": "Ut pars Baioci canonis una prober,"
            },
            {
                "verse": "Et demum admissus certi possessor honoris"
            },
            {
                "verse": "Donata a Franco praemia rege feram."
            },
            {
                "verse": "Ardentis radio solis penetramur acuto,"
            },
            {
                "verse": "Spissaque demorsum musca cruentat equum."
            },
            {
                "verse": "Succurrit charus tanto Franciscus in aestu,"
            },
            {
                "verse": "Atque hylari durum mente levatur iter."
            },
            {
                "verse": "Quanta tuo emineat bonitas in pectore volvo"
            },
            {
                "verse": "Quantaque sacrati gloria iuris eas,"
            },
            {
                "verse": "Ut digna excudas caedrinis carmina saeclis"
            },
            {
                "verse": "Puraque syncerus facta senator ames."
            },
            {
                "verse": "Grata etiam absentem meditatio cernit amicum:"
            },
            {
                "verse": "Una anima in duplici est corpore verus amor."
            }
        ],
        [
            {
                "verse": "En tandem nostris posui tua nomina chartis:"
            },
            {
                "verse": "Iusta venit tardae causa probanda morae."
            },
            {
                "verse": "Non mea, non cunctum dignatur pagina nomen,"
            },
            {
                "verse": "Sed dignum aeterna posteritate legi."
            },
            {
                "verse": "Materiam illustrem victura poemata quaerunt,"
            },
            {
                "verse": "Non omnis longos aptus habere dies."
            },
            {
                "verse": "Cui tacito fallens astu, Dormane, latebas,"
            },
            {
                "verse": "Ne foret ingenii vis manifesta tui?"
            },
            {
                "verse": "Improbe! Sic charum lusisti astute poetam"
            },
            {
                "verse": "Scilicet ut duplici foenore notus eas."
            },
            {
                "verse": "Ut bene cautus eras Phoebei absconsor honoris,"
            },
            {
                "verse": "Ignotum finxit sic mea Musa virum."
            },
            {
                "verse": "Nam vafer est semper vafra ludendus ab arte,"
            },
            {
                "verse": "Lusaque calliditas calliditate iuvat."
            },
            {
                "verse": "Nunc detecta patet coelatae iniuria laudis,"
            },
            {
                "verse": "Nulla diu virtus dissimulata latet."
            },
            {
                "verse": "Accedet gravior Dormani usura canendi,"
            },
            {
                "verse": "Pensanda est numeris tam mora longa meis."
            },
            {
                "verse": "Aut velit aut coecis nolit latuisse tenebris,"
            },
            {
                "verse": "Non est insigni fama neganda viro."
            }
        ],
        [
            {
                "verse": "Hic lassum insudans gressum iam siste viator,"
            },
            {
                "verse": "Mollius ut lecto carmine fiat iter."
            },
            {
                "verse": "Illa ego Blesensi generata sub orbe Philippa"
            },
            {
                "verse": "Adsum foemineo fama sequenda choro."
            },
            {
                "verse": "Garrula, si nescis, cessit mihi pica loquaci,"
            },
            {
                "verse": "Linguaque mordaces sparsit acuta sales."
            },
            {
                "verse": "Appositam ingluvies mensam rabiosa vorabat,"
            },
            {
                "verse": "Raptaque sunt cunno fercla reposta meo."
            },
            {
                "verse": "Haec eadem furtim puero surrepta procaci"
            },
            {
                "verse": "Praebebant dulces tecta per alta iocos."
            },
            {
                "verse": "Trina bibi quavis spumantia dolia luce,"
            },
            {
                "verse": "Attonitum undabant micta Falerna solum."
            },
            {
                "verse": "Aequora dixisses latos mergentia campos:"
            },
            {
                "verse": "Tanta erat epoti copia fusa meri."
            },
            {
                "verse": "Ut sitis arderet solitos renovata per usus,"
            },
            {
                "verse": "Semper erat cupido salsus in ore sapor,"
            },
            {
                "verse": "Ipsa nec assiduo sitis est expleta Lyaeo,"
            },
            {
                "verse": "Sed magis ex potu multiplicata meo."
            },
            {
                "verse": "Laxaque tam magno mihi vulva patebat hyatu,"
            },
            {
                "verse": "Ut denus largum mulus haberet iter."
            },
            {
                "verse": "Barbatum ingrediens horrebat mentula cunnum:"
            },
            {
                "verse": "Visa est inferni vasta vorago lacus."
            },
            {
                "verse": "Ast ego membrosis nunquam saciata priapis,"
            },
            {
                "verse": "Mille una exhausi nocte fututa viros."
            },
            {
                "verse": "Non cauta ignoto me laena sagatior astu"
            },
            {
                "verse": "Duxit ad ardentes furta petita procos."
            },
            {
                "verse": "Tormenta audisses crebris resonantia bombis,"
            },
            {
                "verse": "Cum lato podex ore pepedit hyans."
            },
            {
                "verse": "Emisi horrendos imo de pectore ructus"
            },
            {
                "verse": "Perque omnes fluxit merda cacata vias."
            },
            {
                "verse": "Sic pepuli moesto regalem ex pectore curam,"
            },
            {
                "verse": "Sic mensa est gratis exhylarata iocis."
            },
            {
                "verse": "Nunc quoque funereo stillanti ex marmore Baccho"
            },
            {
                "verse": "Nutrior et bibito viva liquore cubo."
            },
            {
                "verse": "Huc, huc prostatae date saedula vina sorores"
            },
            {
                "verse": "Factaque cum nervis inguina tenta suis."
            },
            {
                "verse": "Ista Philippaeo sunt munera digna sepulchro,"
            },
            {
                "verse": "Quae datur ex merito, gratia iusta datur."
            }
        ],
        [
            {
                "verse": "Illa ego Parisiis fabricata Lutecia campis"
            },
            {
                "verse": "Adsum laetitiae nuncia certa meae."
            },
            {
                "verse": "Non tantum antiquo gavisa est Roma Catone,"
            },
            {
                "verse": "Quantum ego sum nuper praeside laeta novo."
            },
            {
                "verse": "Cur non alta hylari contingam sydera planta?"
            },
            {
                "verse": "Cur pede non agili festa per arva micem?"
            },
            {
                "verse": "Cur cava non pulsem geniali plectra canore,"
            },
            {
                "verse": "Missus et arguto sit comes ore sonus?"
            },
            {
                "verse": "An cessem lectas superis mactare bidentes,"
            },
            {
                "verse": "Et dare fumosis thura cremanda focis?"
            },
            {
                "verse": "Fac puer extructis rutilos altaribus ignes"
            },
            {
                "verse": "Ecce venit cultris hostia danda meis."
            },
            {
                "verse": "Nam gratas sentire vices pia numina debent,"
            },
            {
                "verse": "Ut servent fusa tradita dona prece."
            },
            {
                "verse": "Iam sacra legiferi redierunt iura Lycurgi"
            },
            {
                "verse": "Quaeque fuit longo squallida Musa situ."
            },
            {
                "verse": "Iam viget et probitas multos optata per annos"
            },
            {
                "verse": "Vitaque Ryphaea non minus alba nive."
            },
            {
                "verse": "Iam nubet solo fruitura puella marito,"
            },
            {
                "verse": "Nec tacitae plenus fraudis adulter erit."
            },
            {
                "verse": "Digna capistratum perdent suspendia furem,"
            },
            {
                "verse": "Periurumque manet debita poena caput."
            },
            {
                "verse": "Quid moror in vario scelerati crimine vulgi?"
            },
            {
                "verse": "Praeside sub Petro concidet omne nephas;"
            },
            {
                "verse": "Concidet et Francum surget gens sancta per orbem,"
            },
            {
                "verse": "Testificans ipsos iusque piumque deos,"
            },
            {
                "verse": "Qualis erat tuta Saturni aetate quieti."
            },
            {
                "verse": "O ego prae cunctis terra beata plagis!"
            },
            {
                "verse": "Urbs etenim durat nullum casura per aevum,"
            },
            {
                "verse": "Pectora cui praesint iudicis aequa boni."
            },
            {
                "verse": "Dum semper populo culta est Astraea Latino,"
            },
            {
                "verse": "Imperium iuri subdidit omne suo."
            },
            {
                "verse": "Ut iacuit pietas pulso calcata pudore,"
            },
            {
                "verse": "Ille triumphato stratus ab hoste fuit."
            },
            {
                "verse": "Non ita sydereo rutilans micat Hesperus axe,"
            },
            {
                "verse": "Iusticia ut summo nata Tonante micat."
            },
            {
                "verse": "Quae regio apparet nostrae non invida laudis?"
            },
            {
                "verse": "Magna est invidiae iustaque causa novae."
            },
            {
                "verse": "Quisquis enim toto clarus fuit orbe senator,"
            },
            {
                "verse": "Uno hic in Petro conspiciendus adest."
            }
        ],
        [
            {
                "verse": "Dum tua, Petre, sequor celeri vestigia passu,"
            },
            {
                "verse": "Ecce mea inflexo poplite mula cadit."
            },
            {
                "verse": "Vix summo erexi tractis conamine loris:"
            },
            {
                "verse": "Non fuit hoc nimiae debilitatis opus."
            },
            {
                "verse": "Nam bene pasta nitet doctoque exculta ministro"
            },
            {
                "verse": "Viribus et validis fulta iuventa viget."
            },
            {
                "verse": "Vellem ego sed meritas supplex dum solvere grates,"
            },
            {
                "verse": "Praevenit curvo mula supina genu."
            },
            {
                "verse": "Quis neget esse meo Petrum sub corde repostum,"
            },
            {
                "verse": "Cum tua sint mulae numina culta meae?"
            }
        ],
        [
            {
                "verse": "Quis non extollat sublimi laude profectos"
            },
            {
                "verse": "Carmelo de monte patres? Quibus Helyas olim"
            },
            {
                "verse": "Raptus ab ardenti solido cum corpore curru"
            },
            {
                "verse": "Indumenta dedit sanctos factura nepotes."
            },
            {
                "verse": "Hinc fuit Albertus tali velatus amictu"
            },
            {
                "verse": "Ad superas evectus opes, niveisque relucens"
            },
            {
                "verse": "Moribus Andreas; hinc vitae sancta beatae"
            },
            {
                "verse": "Cyrillus documenta sequens, et celsa vocatus"
            },
            {
                "verse": "Astra Symon petiit. Digno quis carmine narret"
            },
            {
                "verse": "Deductum ex isto Guidonem monte disertum,"
            },
            {
                "verse": "Baptistamque alto recinentem sacra cothurno,"
            },
            {
                "verse": "Mistyca ne referam numerosae caetera turbae"
            },
            {
                "verse": "Pectora, Laurenti totum venerate per orbem?"
            },
            {
                "verse": "Emeritum iam nomen habes quod nulla vetustas"
            },
            {
                "verse": "Deleat aut ipsum, quanvis linat omnia, fatum."
            },
            {
                "verse": "Cum tua divinum resonat vox publica verbum,"
            },
            {
                "verse": "Dii superi! quanta captam dulcedine gentem"
            },
            {
                "verse": "Ad rectum perducis iter passimque sequenda"
            },
            {
                "verse": "Vera salutiferi monstras vestigia Christi!"
            },
            {
                "verse": "Nos Paulum invicto stupidi sermone tonantem"
            },
            {
                "verse": "Credimus attonito raptaque ex corpore mente"
            },
            {
                "verse": "Archana in decimi rapimur penetralia coeli:"
            },
            {
                "verse": "Tam solida racione probas, tam sensa recludis"
            },
            {
                "verse": "Abdita; tam pandis sacrae mysteria chartae"
            },
            {
                "verse": "Ignorata prius; simplex non ore columba"
            },
            {
                "verse": "Exteriore sonat, vafram quo pectore vulpem"
            },
            {
                "verse": "Interiore geras; castis sed consona verbis"
            },
            {
                "verse": "Corda patent. Ideo regis confessa gementis"
            },
            {
                "verse": "Crimina detergis fragili commissa reatu."
            },
            {
                "verse": "Est aliquid trito fletam cum pectore culpam"
            },
            {
                "verse": "Eximio reserare patri, qui tempus in omne"
            },
            {
                "verse": "Gestet honorata sanctam cum Pallade Musam."
            }
        ],
        [
            {
                "verse": "Gallica quam summo tellus stet grata Tonanti"
            },
            {
                "verse": "En missus supero praesul ab axe mones."
            },
            {
                "verse": "Ipsi etenim aeterna coelestes pace fruuntur,"
            },
            {
                "verse": "Hic quoque semota luce triumphat honor."
            },
            {
                "verse": "Nunquam tanta fuit Francae concordia menti,"
            },
            {
                "verse": "Cum bonus est viduae pastor habendus ovi."
            },
            {
                "verse": "Talis et exultat morato in praesule virtus,"
            },
            {
                "verse": "Qualis Olympiaca gaudet inesse plaga."
            },
            {
                "verse": "Quid mirum, accaepta est toti si Gallia coelo"
            },
            {
                "verse": "Non alio floret cultior orbe Deus."
            }
        ]
    ]
}