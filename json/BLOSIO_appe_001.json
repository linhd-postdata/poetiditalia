{
    "author": "Palladio Blosio",
    "title": "carminum variorum appendix",
    "url": "http://www.poetiditalia.it/texts/BLOSIO|appe|001",
    "text": [
        [
            {
                "verse": "Chisi octogeminis oculis videt atria Ianus"
            },
            {
                "verse": "Lumina fessa refert non satiata Deus"
            },
            {
                "verse": "Arescet potius longis meus amnis ab annis"
            },
            {
                "verse": "Lactea quam Blosi carmina Tybris ait."
            }
        ],
        [
            {
                "verse": "Divitiae pariunt aliis, Auguste, nitorem:"
            },
            {
                "verse": "Tu lumen, magnum divitiisque decus."
            },
            {
                "verse": "Nam quod regifico sumptu tam ingentia Romae"
            },
            {
                "verse": "Tecta novas: Ancos nomina prisca refers;"
            },
            {
                "verse": "Quod tot praestantes animas tot clara virorum"
            },
            {
                "verse": "Ingenia hoc aevi fine perire vetas,"
            },
            {
                "verse": "Optima queque fovens mensis genialibus ultro:"
            },
            {
                "verse": "Quae iam sint Regum munera vera doces."
            }
        ],
        [
            {
                "verse": "Stellifero coeli venientem e culmine Romam,"
            },
            {
                "verse": "Ne divum incuset sedula turba Iovem;"
            },
            {
                "verse": "Magnanimus vulgo semotam Chisius aulam"
            },
            {
                "verse": "Condidit hanc Tusco, Tuscus et ipse, solo."
            },
            {
                "verse": "Ut Deus ipse polo cum iam descendet ab alto"
            },
            {
                "verse": "Sese alium in terris iactet habere polum."
            }
        ],
        [
            {
                "verse": "Barbaricis postquam furiis ruit inclyta Roma,"
            },
            {
                "verse": "Excessere omnes Urbe cadente Dei."
            },
            {
                "verse": "Ast ubi regales Augustus Chisius aedes"
            },
            {
                "verse": "Condidit, antiquum restituitque decus:"
            },
            {
                "verse": "Diique Deaeque simul coelo rediere: beatam"
            },
            {
                "verse": "Unam hanc certantes quisque fovere domum:"
            },
            {
                "verse": "Denique Liber, Amor, Charites, Venus aurea, Pallas"
            },
            {
                "verse": "Mutue iurarunt hunc habitare locum."
            },
            {
                "verse": "Felix cuius amant Dii tecta, Auguste, volentes:"
            },
            {
                "verse": "Certatimque homines ore favente colunt."
            }
        ],
        [
            {
                "verse": "Felix villula, Chisius Deortun"
            },
            {
                "verse": "Quam sedem statuit, nec invidere"
            },
            {
                "verse": "Ipsis nos sinit, atque perbeata"
            },
            {
                "verse": "Cui totos Heliconis hausit amnes"
            },
            {
                "verse": "Laudandae Blosius, novosque honores"
            },
            {
                "verse": "Omnis, quos dedit, obstupescet aetas."
            },
            {
                "verse": "Aurum Chisius addit erigitque"
            },
            {
                "verse": "Moles, sedibus aemulas olympi,"
            },
            {
                "verse": "Et pictura animum loquente figit:"
            },
            {
                "verse": "At Cyprim Blosius Cupidinemque"
            },
            {
                "verse": "Et nymphas, charitasque, Deliumque"
            },
            {
                "verse": "Cum Musis, genitoque Maia, et ipsum"
            },
            {
                "verse": "E celo quoque provocat Tonantem,"
            },
            {
                "verse": "Convivasque facit perenne Chisi."
            },
            {
                "verse": "Quisquis viderit audietve sumptum"
            },
            {
                "verse": "Emirabitur ille purpuramque"
            },
            {
                "verse": "Auratos quoque regiosque postes."
            },
            {
                "verse": "Sed quae machina cunque certat astris"
            },
            {
                "verse": "Scabro denique conteretur aevo."
            },
            {
                "verse": "At qui legerit ista iure seclis"
            },
            {
                "verse": "Commendata fatebitur futuris,"
            },
            {
                "verse": "Atque isthaec iterabit usque et usque."
            },
            {
                "verse": "Felix villula terque perbeata"
            },
            {
                "verse": "Cui totos Heliconis hausit amnes"
            },
            {
                "verse": "Laudandae Blosius, novosque honores"
            },
            {
                "verse": "Omnis, quos dedit, obstupescet aetas."
            }
        ],
        [
            {
                "verse": "Dum Leo formosis Ghisi discumberet hortis"
            },
            {
                "verse": "Iupiter ad superos talia versus ait."
            },
            {
                "verse": "Quaenam aequanda illis convivia, vera fateri"
            },
            {
                "verse": "Si volumus, vile est nectar, et ambrosia."
            },
            {
                "verse": "Quos hominum e terris pepulerunt crimina, Ghisi"
            },
            {
                "verse": "Coelestes revocet mensa beata deos."
            }
        ]
    ]
}