{
    "author": "Girolamo Avanzi",
    "title": "ad Cassandram Fidelem",
    "url": "http://www.poetiditalia.it/texts/AVANZI|carm|001",
    "text": [
        [
            {
                "verse": "Divae Cassandrae Fideli Venetae virgini eloquentissimae ac probis omnibus artibus eminentissimaeHieronymus Avancius Veronensis"
            }
        ],
        [
            {
                "verse": "Incola fatidicum sancti cui nomen Ythomi"
            },
            {
                "verse": "Cognomen rarum cui tulit alma fides,"
            },
            {
                "verse": "Cara patris soboles, cui cum Iunone Minerva"
            },
            {
                "verse": "Iudicio Paridis cedet et ipsa Venus,"
            },
            {
                "verse": "Sidereis dotata oculis, cui vultus obumbrat"
            },
            {
                "verse": "Gaemeus, aligeri nidus et aula dei,"
            },
            {
                "verse": "Artibus excellens Zenonis, Stagyritis adhausta"
            },
            {
                "verse": "Quicquid inoffense pagina longa docet,"
            },
            {
                "verse": "Gloria Pierias inter recidiva puellas,"
            },
            {
                "verse": "Et saeculi et sexus gloria prima tui,"
            },
            {
                "verse": "Spectata virtute micans, probitate refulgens"
            },
            {
                "verse": "Ingenua, Latii sidus et urbis honor,"
            },
            {
                "verse": "Cantibus andinis cum sis dignissima virgo"
            },
            {
                "verse": "Heu, quod mi puero nulla Camoena favet."
            },
            {
                "verse": "Optatis vates numeris cecinere puellas"
            },
            {
                "verse": "Laethei ut fugerent impia fata lacus."
            },
            {
                "verse": "Praecipuam lepidus dilexit Naso Corinnam"
            },
            {
                "verse": "Qua Latiis exul tristia flevit aquis;"
            },
            {
                "verse": "Cynthia verbosis veneres iniuxit ocellis"
            },
            {
                "verse": "Scribere vix fuerat cui bene notus amor."
            },
            {
                "verse": "Saepe tibullino spectatur Delia versu;"
            },
            {
                "verse": "Barbiton ocnaei Lydia vatis amat."
            },
            {
                "verse": "Atractis revocas nervis dum Galle Lycorim"
            },
            {
                "verse": "Praelia (proripiens se) lachrymosa petit."
            },
            {
                "verse": "Aeditui tandem miserata est Pamphila flammas,"
            },
            {
                "verse": "Cive meo gaudens Lesbia nocte caret."
            },
            {
                "verse": "Aesonidae grandi cursus qui luserat aestro"
            },
            {
                "verse": "Deperiens (posuit classica) Leucadiam,"
            },
            {
                "verse": "Battiades Lyden, Battim canit ipse Philaetas"
            },
            {
                "verse": "Exactor vatum qui modo durus erat."
            },
            {
                "verse": "Priscorum Anthymachus miserando carmine deflet"
            },
            {
                "verse": "Funere, Lysidicen ne gemat usque suam."
            },
            {
                "verse": "Asteriden Patavii duram pia pagina vicit,"
            },
            {
                "verse": "Quintiliam tenuis quam lyra, Calve, iuvat;"
            },
            {
                "verse": "Panthia cantavit vix te Beroaldus, adurit"
            },
            {
                "verse": "Quem nimis ardenti Martia saeva face;"
            },
            {
                "verse": "Aurelii Glycere, Cylenii Mylphya vestris"
            },
            {
                "verse": "Est nuper variis utraque victa modis."
            },
            {
                "verse": "Flendo meus Montagna nimis Leonardus acerbum"
            },
            {
                "verse": "Vivere te, extincta Bartolomaea, vocat."
            },
            {
                "verse": "Dante Beatrices cantatur; Laura Petrarcha,"
            },
            {
                "verse": "Fervida qui patriae plectra fuere lyrae."
            },
            {
                "verse": "Vatis opem tuam cum poscant praeconia magni,"
            },
            {
                "verse": "Virgo, fave; vates te duce summus ero."
            },
            {
                "verse": "Praeclaros foveat quamvis pia Musa poetas,"
            },
            {
                "verse": "Cura mihi est laudis, Musa benigna, tuae."
            },
            {
                "verse": "Carbasa det pavido quamvis mea cymbula ponto,"
            },
            {
                "verse": "Tuta petam, partes quod nisi quaero tuas."
            },
            {
                "verse": "Nihil cum Marte mihi; claros canat ille triumphos,"
            },
            {
                "verse": "Astruat hic stupido mira videnda foro"
            },
            {
                "verse": "Quid tandem roboant? Quod non vidisse semel sit"
            },
            {
                "verse": "Et satis atque super et satis atque super."
            },
            {
                "verse": "Nil non saepe canit qui Caesaris acta relatum"
            },
            {
                "verse": "Iliaca quae non pagina caede madet."
            },
            {
                "verse": "Hyppodromo tantum laudum sudare tuarum"
            },
            {
                "verse": "Gestio, ne caveas vivere, virgo, cave."
            },
            {
                "verse": "Mihi credas, capior iam totus Apolline, iam me"
            },
            {
                "verse": "Agnoscit vatem turba novena suum."
            },
            {
                "verse": "Grata licet cupio seponere dogmata, quondam"
            },
            {
                "verse": "Sic repetam argutae fila relicta chelis,"
            },
            {
                "verse": "Sic mea praestantes revocabunt plectra Marones"
            },
            {
                "verse": "Me duce sic nomen vivet in astra tuum."
            },
            {
                "verse": "Exeret Euganeae cervicem gloria gentis"
            },
            {
                "verse": "Quam nova quod veneta nomen ab urbe dabis,"
            },
            {
                "verse": "Si mea plectra coles titulorum fama tuorum"
            },
            {
                "verse": "Emittet pennas aurea candidulas."
            },
            {
                "verse": "Ergo age perpetua superes ut voce, futuri"
            },
            {
                "verse": "Calliopaea tui carmina vatis ama"
            },
            {
                "verse": "Iamque vale: haec celeri quae lusi pectine, noti"
            },
            {
                "verse": "Primitiae atque animi sint monumenta mei."
            }
        ]
    ]
}