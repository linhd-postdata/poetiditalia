{
    "author": "Bonino Mombrizio",
    "title": "carmen",
    "url": "http://www.poetiditalia.it/texts/MOMBRIZI|carm|001",
    "text": [
        [
            {
                "verse": "Longo tam siluit tecum mea tempore musa"
            },
            {
                "verse": "Ut tacitum pleno carpere iure quaeas:"
            },
            {
                "verse": "Quid faciam? cecinisse iuvat, mens ardet ad ipsa"
            },
            {
                "verse": "Carmina, carminibus maior es ipse meis."
            },
            {
                "verse": "Non ego sum, cuius pronostica carmen in ore,"
            },
            {
                "verse": "Infans vagitus dum daret, egit avis;"
            },
            {
                "verse": "Aemula praelusit vati Philomela futuro"
            },
            {
                "verse": "Lac velut instillans dulce canora melos;"
            },
            {
                "verse": "Infans nec fateor cuius Hymettia labris"
            },
            {
                "verse": "Saepe laboriferae mella tulistis apes."
            },
            {
                "verse": "Versibus his blandis valuit citharaque canora"
            },
            {
                "verse": "Phoebea longe nec minor arte fuit."
            },
            {
                "verse": "Alter ob ingenium facundaque dulcius ora"
            },
            {
                "verse": "Artifices vicit ingeniosus apes."
            },
            {
                "verse": "Cur non Stesichori detur phorminge valere"
            },
            {
                "verse": "Aut velut altisonus condere verba Plato?"
            },
            {
                "verse": "Ille vel ille tuis me plus est laudibus aptus"
            },
            {
                "verse": "Aptus et est factis ille vel ille tuis."
            },
            {
                "verse": "Protinus huc o si redeas Federice, vel alter"
            },
            {
                "verse": "Te iam Stesichorus vel Plato dignus erit;"
            },
            {
                "verse": "Invenies operam divinaque tempora musis,"
            },
            {
                "verse": "Et Phoebo qui dent otia pulchra suo."
            },
            {
                "verse": "Quid differs? accede suus, spes ampla, meusque"
            },
            {
                "verse": "Si mea quid vivae carmina vocis habent:"
            },
            {
                "verse": "Praeludam magnis de te, Federice, poetis"
            },
            {
                "verse": "Et dux egregiis vatibus unus ero:"
            },
            {
                "verse": "Non aliter quam cum longo ordine saepe cameli,"
            },
            {
                "verse": "Ad patrios Arabum fertis aroma Lares"
            },
            {
                "verse": "Aut alias merces loca per deserta solumque"
            },
            {
                "verse": "Exustum incertas et sine calle vias."
            },
            {
                "verse": "Grandia saepe bonus dux agmina praeit asellus"
            },
            {
                "verse": "Magnaque quo pergat bellua parva docet."
            },
            {
                "verse": "Non erit a nobis exempla capessere turpe"
            },
            {
                "verse": "Quique tuam fari temptet et arma togam."
            },
            {
                "verse": "Huc ades: incepte scribi per compita laudes"
            },
            {
                "verse": "Perque forum medium templa per alta sonant."
            },
            {
                "verse": "Te nam vulgus amat et certe dignus amari"
            },
            {
                "verse": "Qui bene quam belli tam bene pace vales"
            },
            {
                "verse": "Vera loquar tu vera putes ab amante referri,"
            },
            {
                "verse": "Falli cum possit fallere nescit amans."
            },
            {
                "verse": "Absentem praesens populum spe certius imples"
            },
            {
                "verse": "Pendet et in vultus Insubres ora tuos."
            },
            {
                "verse": "Tertia nobiscum te iam non invenit aestas"
            },
            {
                "verse": "Et tria sunt certe saecula visa mihi"
            },
            {
                "verse": "Una dies unum nobis iam computat annum,"
            },
            {
                "verse": "Si non est anno longior una dies:"
            },
            {
                "verse": "Si redeas, rediisse diem cum sole putabo,"
            },
            {
                "verse": "Ergo redi, mea lux, solque diesque redi."
            }
        ]
    ]
}