{
    "author": "Giulio Stufa",
    "title": "carmina ad Varchium",
    "url": "http://www.poetiditalia.it/texts/STUFA|carm|001",
    "text": [
        [
            {
                "verse": "Immerito ad coelum quod me, doctissime Varchi,"
            },
            {
                "verse": "Carmine cum Thusco, tum Latio extuleris,"
            },
            {
                "verse": "Quas possum certe, sed non quas debeo grates,"
            },
            {
                "verse": "Quasque velim memori pectore solvo tibi."
            },
            {
                "verse": "Parcius ipse tamen posthac laudare memento,"
            },
            {
                "verse": "Aut alios, qui me plus meruere, cane."
            },
            {
                "verse": "Quamvis quae nimio de me prolaxus amore"
            },
            {
                "verse": "Dixisti, pro monitis sunt mihi non meritis,"
            },
            {
                "verse": "Utque tuis sim par hortatibus, ipse profecto"
            },
            {
                "verse": "Conabor, si mi faverit ipse deus."
            },
            {
                "verse": "Nulla dies certe nobis oblivia ducet,"
            },
            {
                "verse": "Meque tui, dum vivam, arguet immemorem."
            },
            {
                "verse": "Tu modo perge tuum Permessi ad flumina Iulum"
            },
            {
                "verse": "Ducere, et Aoniis, obsecro, siste iugis."
            }
        ],
        [
            {
                "verse": "Iulio Stuphae"
            },
            {
                "verse": "Iuli Stupha, alto natus de sanguine, et alti"
            },
            {
                "verse": "Ingenii excelsa exempla dature tui,"
            },
            {
                "verse": "Immo tot hactenus, ac tam clara exempla dedisti"
            },
            {
                "verse": "Romano, Etrusco, Cecropioque sale"
            },
            {
                "verse": "Ut tibi bis septem qui vix compleveris annos"
            },
            {
                "verse": "Istius aetatis, ordinis atque loci"
            },
            {
                "verse": "Conferri nequeat, ne dum praeferier ullus."
            },
            {
                "verse": "Astrictus numeris, sive solutus eas,"
            },
            {
                "verse": "Quod te posse negas grateis mihi solvere dignas,"
            },
            {
                "verse": "Et mea pro monitis accipis, haud meritis."
            },
            {
                "verse": "Ingenue ipse quidem, ceu te decet, atque modeste,"
            },
            {
                "verse": "Ut mos est etiam vera negare facis."
            },
            {
                "verse": "Verum ego, crede mihi, forsan mendacia dixi,"
            },
            {
                "verse": "Sed non mentitus sum, bone Iule, tibi."
            }
        ],
        [
            {
                "verse": "ad Benedictum Varchium responsio"
            },
            {
                "verse": "Et flore et numeris et libro, quem mihi mittis,"
            },
            {
                "verse": "Nil poterat nostro gratius esse animo:"
            },
            {
                "verse": "Flos mirus, carmen cultum, liber est mihi visus"
            },
            {
                "verse": "Egregie herbarum: pictus imaginibus."
            },
            {
                "verse": "Ipse quidem nil opto magis quam discere causas"
            },
            {
                "verse": "Naturae, et sophiae tradere me studiis;"
            },
            {
                "verse": "Haec te m eque decent, Varchi doctissime, dona"
            },
            {
                "verse": "Convenit haec solum te dare, me accipere."
            }
        ],
        []
    ]
}