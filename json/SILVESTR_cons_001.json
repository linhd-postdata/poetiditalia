{
    "author": "Domenico Silvestri",
    "title": "consolatio",
    "url": "http://www.poetiditalia.it/texts/SILVESTR|cons|001",
    "text": [
        [
            {
                "verse": "Consolatio Missa per Dampnem ad Phillidem conquerentem de suis infortuniis, quod opus composuit Coluccius Pierius cancellarius Florentie"
            }
        ],
        [
            {
                "verse": "Post te, Philli soror, Dampne decor alter in ortis"
            },
            {
                "verse": "Audivi questus sepe molesta tuos."
            },
            {
                "verse": "Namque ubi Flora sui spiramine freta mariti"
            },
            {
                "verse": "Vestierat ramos flore rubente novo"
            },
            {
                "verse": "Tunc ego, namque aderam, mestissima murmura sensi"
            },
            {
                "verse": "Cum tua diriperet menbrula vulgus iners."
            },
            {
                "verse": "Iam liquidis Pean veniens Ganimedis ab urnis"
            },
            {
                "verse": "In gemino roseos pisce regebat equos."
            },
            {
                "verse": "Parrasio iam sacra parat per Dindima Fauno"
            },
            {
                "verse": "Nudus, et exuta veste Lupercus erat."
            },
            {
                "verse": "Faunus adest ponique iubet velamina, lusus"
            },
            {
                "verse": "Vestibus Heuritidos, Herculis esse putans."
            },
            {
                "verse": "Fit mora, preceptis quoniam stupet undique turba"
            },
            {
                "verse": "Murmure templa replens pre novitate rei;"
            },
            {
                "verse": "Alterno sermone petit libaminis huius"
            },
            {
                "verse": "Causas et ritus quid velit iste novus."
            },
            {
                "verse": "Pan deus in templis facie rubicundus ad aras"
            },
            {
                "verse": "Eminet aurata cornua fronte gerens,"
            },
            {
                "verse": "Pectus et ornarat nebris fulgentior astris."
            },
            {
                "verse": "Crura genuque rigent; dat sibi capra pedes;"
            },
            {
                "verse": "Fistula secteno calamo conpacta palustri"
            },
            {
                "verse": "Pendet, et in dextra sceptra recurva tenet."
            },
            {
                "verse": "Imperat hic sileant; totumque silentia vulgus"
            },
            {
                "verse": "Fecit, et accedens rostra Lupercus ait,"
            },
            {
                "verse": "\"Mortales temptare deum secretaque velle"
            },
            {
                "verse": "Scire nefas, solus is quia cuncta videt."
            },
            {
                "verse": "Creditis ad cursus igitur sine veste ministros"
            },
            {
                "verse": "Ortari incassum? credite, causa subest."
            },
            {
                "verse": "Sepe deo petitis nocitura, set omnia cernens"
            },
            {
                "verse": "Is licet immeritis utiliora facit."
            },
            {
                "verse": "Cernitis iratum. minimum rata fata putatis"
            },
            {
                "verse": "Effugere? humus vos debita pena manet."
            },
            {
                "verse": "Orgia Mineydes qua neglexere perose"
            },
            {
                "verse": "Lumina perpetuo nocte querentur aves."
            },
            {
                "verse": "In Niobem genitosque suos sevire potestas"
            },
            {
                "verse": "Latone natis vertere fela fuit."
            },
            {
                "verse": "Pampinei qui iussa dei rate nauta fefellit"
            },
            {
                "verse": "Equore squamosus terga recurva trahit."
            },
            {
                "verse": "In Calidona suos Pallas fuit ulta furores"
            },
            {
                "verse": "Florida cum vastum misit in arva suem."
            },
            {
                "verse": "Nec minor iste deus. parent sibi numina ruris"
            },
            {
                "verse": "Omnia, nec maius rustica numen habent"
            },
            {
                "verse": "Hic fetu fecundat oves, armenta gregesque"
            },
            {
                "verse": "Servat, et a stabulis arcet ubique lupos,"
            },
            {
                "verse": "Arboribusque satisque favens uligine nutrit"
            },
            {
                "verse": "Germina, et utilibus gramina rorat aquis."
            },
            {
                "verse": "Numinis ergo citi precepta capescite sacri."
            },
            {
                "verse": "Currere se nudos femmina virque parent,"
            },
            {
                "verse": "Et nulli placate deum ne molle retardet"
            },
            {
                "verse": "Ymbribus ibernis dira podagra pecus"
            },
            {
                "verse": "Et pecudes, armenta, boves, tenerosque iuvencos"
            },
            {
                "verse": "Incolumes servet pinguificetque sues.\""
            },
            {
                "verse": "Dixerat, atque omni posito velamine turba"
            },
            {
                "verse": "Egreditur templum detunicata sacrum."
            },
            {
                "verse": "Ante Lupercus erat; cursus dat buccina signum"
            },
            {
                "verse": "Et velox currens, \"currite,\" flamen ait."
            },
            {
                "verse": "Per iuga discurrunt nudi. quis talia cernens"
            },
            {
                "verse": "Temperet a risu? risit et ipse deus"
            },
            {
                "verse": "Namque omnes misti iuvenes sine veste puellis"
            },
            {
                "verse": "Vincere cum valeant vincere nolle volunt;"
            },
            {
                "verse": "Pone sequebantur. quasdam pudor ipse retardat,"
            },
            {
                "verse": "Et gemina retegunt grata pudenda manu."
            },
            {
                "verse": "Ante alias Pholoe celeri pulcerima cursu"
            },
            {
                "verse": "Emicat. hanc celerem fecerat ipse pudor"
            },
            {
                "verse": "Cui niveo paulum tremulant in pectore mamme"
            },
            {
                "verse": "Palmula quas solidas clauderet una duas,"
            },
            {
                "verse": "Atque apicem crines circum cumulaverat auro"
            },
            {
                "verse": "Persimiles; quosdam disgregat aura tamen."
            },
            {
                "verse": "Viderat Arcadius Pholoem cum veste Liceus"
            },
            {
                "verse": "Inscius et flammas traxerat inde novas;"
            },
            {
                "verse": "Quam simul ac nudam vidit stupefactus eburna"
            },
            {
                "verse": "Membra notat; tecto crescit in igne calor."
            },
            {
                "verse": "Addidit in cursu lateri latus. illa Liceum"
            },
            {
                "verse": "Transit et hunc fugiens sepe retorquet iter."
            },
            {
                "verse": "Es quondam simili cursu me, Phebe, secutus"
            },
            {
                "verse": "Cortice cum cinsit candida menbra pater,"
            },
            {
                "verse": "Nec secus Alpheus quondam per Acayca cursus"
            },
            {
                "verse": "Arva, Aretusa, tuos te sine veste videns."
            },
            {
                "verse": "Cetera turba retro est. iuvenum celer emicat ante,"
            },
            {
                "verse": "Posteriorque senum corpora tarda trahit."
            },
            {
                "verse": "Vidisti risumque michi vicina dedisti,"
            },
            {
                "verse": "Cum videas nudas per iuga summa senes."
            },
            {
                "verse": "Post alias Neduta vetus properabat aniles"
            },
            {
                "verse": "Vertice calva gradus, squalor et ora nigrat,"
            },
            {
                "verse": "Rugaque sulcabat faciem. per pendula pectus"
            },
            {
                "verse": "Ut vacue burse utraque mamma fluit."
            },
            {
                "verse": "Curvula spectat humum, gilbamque annosa vetustas"
            },
            {
                "verse": "Fecerat. hec querno robore menbra iuvat."
            },
            {
                "verse": "Cum celerat quandoque magis quatiuntur utrimque"
            },
            {
                "verse": "Hec vacue burse percutiuntque latus,"
            },
            {
                "verse": "Curvaque cum currat, scabroso podice nates"
            },
            {
                "verse": "Monstrat, et hanc scabiem sepius ungue fricat."
            },
            {
                "verse": "Collis erat quo templa manent. hinc semita montem"
            },
            {
                "verse": "Circuit obliquo tramite; larga tamen"
            },
            {
                "verse": "Parte aliqua, sed stricta via est que proxima fanum"
            },
            {
                "verse": "Cum repetit, binos vix capit arta simul."
            },
            {
                "verse": "Hinc scopuli latus arcet iter; parte inde sinistra"
            },
            {
                "verse": "Ripa reclinarat arbuta senta tenens."
            },
            {
                "verse": "Hoc spatium breve callis erit. iam fessa propinquat"
            },
            {
                "verse": "Turba. Lupercus abit preteriitque locum,"
            },
            {
                "verse": "Currentumque agmen sequitur. Thifalus et Arcas"
            },
            {
                "verse": "Singulus hunc callem transiliere brevem."
            },
            {
                "verse": "Hi flammam paucique alii sensere Liceii"
            },
            {
                "verse": "Dum superant cursu pretereuntque suo."
            },
            {
                "verse": "Iam Pholoe subit arcta. pedem tremefacta repressit"
            },
            {
                "verse": "Aspiciens ripam, procubuitque tremens."
            },
            {
                "verse": "Retro Liceus erat frustraque resistere turbe"
            },
            {
                "verse": "Conatur donec surgeret illa solo,"
            },
            {
                "verse": "Sed turba currente globus supereminet ingens"
            },
            {
                "verse": "Impete cum subito, quem tolerare nequit,"
            },
            {
                "verse": "Invitusque illam nitentem surgere primus"
            },
            {
                "verse": "Impetit. inde subit alter et alter item."
            },
            {
                "verse": "Illa diu revoluta solo bis terque quaterque"
            },
            {
                "verse": "Lubrica per surgens lurida fessa cadit."
            },
            {
                "verse": "Volvitur exanimis tamdem declivis ab alto;"
            },
            {
                "verse": "Saxa rubosque inter dilaceranda ruit."
            },
            {
                "verse": "Aspicis hanc tristis per saxa, Licee, ruentem"
            },
            {
                "verse": "Linquentem variis et sua menbra locis;"
            },
            {
                "verse": "Cespitibus manare cruor quibus unde rubellus"
            },
            {
                "verse": "Est color et bacis qui prius alter erat."
            },
            {
                "verse": "Te premit ille dolor; gemitus tua pectora stringunt"
            },
            {
                "verse": "Ut nequeant fauces vocis habere viam."
            },
            {
                "verse": "Denique lassatus ait alta voce Liceus,"
            },
            {
                "verse": "\"Solus ego causa sum tibi mortis ego"
            },
            {
                "verse": "Nam nisi te premerem in cursu moderantius isses,"
            },
            {
                "verse": "Nec mea sed cursus cura fuisset ibi."
            },
            {
                "verse": "Hei quotiens oculos pedibus revoluta trahebas"
            },
            {
                "verse": "Alitus afflaret cum tua terga meus."
            },
            {
                "verse": "Me miserum! tunc lesa pedes; tunc tesqua per alta"
            },
            {
                "verse": "Heu tua ledebant candida crura vepres."
            },
            {
                "verse": "Ex illo poteram mestum conprendere casum,"
            },
            {
                "verse": "Accidat hoc simile si tibi forte loco."
            },
            {
                "verse": "Tramitis huius eram demens non inscius artti:"
            },
            {
                "verse": "Transieram sepe solus hec artta vie."
            },
            {
                "verse": "Cur ego non monui Pholoem, vel longius ipse"
            },
            {
                "verse": "Non tenui celerem voce manuque globum?"
            },
            {
                "verse": "Nunc ubi te queram? laceros habet ista lacertos"
            },
            {
                "verse": "Silva tuos semper nomine nota tuo."
            },
            {
                "verse": "Altera conscendam iuga que contraria cernunt"
            },
            {
                "verse": "Hoc nemus, ut videam virginis ossa mee,"
            },
            {
                "verse": "Dum tegit ossa caro, dum sit resoluta. ferarum"
            },
            {
                "verse": "Et morsus avium fuste fugabo,\" sonans"
            },
            {
                "verse": "Dixit et ut fuerat colles ascendit ibique"
            },
            {
                "verse": "Exclamat nudus nocte dieque miser"
            },
            {
                "verse": "Atque ibi clamando nomen dedit ipse Liceii"
            },
            {
                "verse": "Montibus. hec illis sunt data signa locis."
            },
            {
                "verse": "Cetera transierat casum miserata Liceii"
            },
            {
                "verse": "Et Pholoes turba, templa sacrata petens."
            },
            {
                "verse": "Vestibulum iam flamen habet cunctique secuti"
            },
            {
                "verse": "Inveniunt aditus hostia clausa sacri."
            },
            {
                "verse": "Turba fremit vestesque suas sibi quisque requirit."
            },
            {
                "verse": "Quis deus ex alto dissit, \"abite loco."
            },
            {
                "verse": "Vos neglesistis mea iussa. referte neglecti"
            },
            {
                "verse": "Ad vestram nudi premia digna domum.\""
            },
            {
                "verse": "Si delusa cohors temptat confringere portas"
            },
            {
                "verse": "Firmarant fortes pessula dura fores."
            },
            {
                "verse": "Inde sacerdotem manibus furibunda dyalem"
            },
            {
                "verse": "Percutit et laceram pettinat ungue cutim."
            },
            {
                "verse": "Pars simplex meruisse putat, sed dampnat avaros"
            },
            {
                "verse": "Docta sacerdotes in rapiendo vafros."
            },
            {
                "verse": "\"Ista fuit cursus quoque causa potissima,\" clamant."
            },
            {
                "verse": "\"Plebs est ad verba credula stulta nimis.\""
            },
            {
                "verse": "Discedunt nocuitque michi quod proxima templo"
            },
            {
                "verse": "Tunc fueram latas arbor adepta comas."
            },
            {
                "verse": "In ramos inrita meos ruit illa caterva"
            },
            {
                "verse": "Frondibus ut retegat quisque pudenda sibi."
            },
            {
                "verse": "Tunc ego cognovi doleant tibi vulnera quantum"
            },
            {
                "verse": "Cum tua vulgus iners menbra tenella rapit."
            },
            {
                "verse": "Undique diripiunt vi brachia nostra comasque"
            },
            {
                "verse": "Et de me quicquam non nisi surcus erat."
            },
            {
                "verse": "Multifidus michi quisque gemit super arbore truncus,"
            },
            {
                "verse": "Scissuras stridens urit et aura meas."
            },
            {
                "verse": "Tuque aderas; iam gemma tuo sub cortice turgens"
            },
            {
                "verse": "Ruperat in flores, dante calore, rubros,"
            },
            {
                "verse": "Inque tuas etiam frondes ea nuda caterva"
            },
            {
                "verse": "Inrumpit, carpens ut sua menbra tegat."
            },
            {
                "verse": "Tunc gemitus mecum questusque offensa dedisti"
            },
            {
                "verse": "Et michi narrasti Demophoonta tuum,"
            },
            {
                "verse": "Teque putans lusam, laqueo suspensa furorem"
            },
            {
                "verse": "Qualiter extremum finierisque diem."
            },
            {
                "verse": "Tunc etiam nostros dixi mestissima casus"
            },
            {
                "verse": "Cum tenuis cinxit brachia nostra liber."
            },
            {
                "verse": "Mutua tunc ambos nostros solamina casus"
            },
            {
                "verse": "Mulcent, nam nostrum munus utrique datum."
            },
            {
                "verse": "Que cunctis sunt nota quidem. modo miror, ad aures"
            },
            {
                "verse": "Nam nova pervenit alta querela meas,"
            },
            {
                "verse": "Cumque novis vetera video monimenta resumntis;"
            },
            {
                "verse": "Iure videris enim plurima posse queri."
            },
            {
                "verse": "Sed minus ut doleant tua iurgia cerne labores"
            },
            {
                "verse": "Alterius vel quam quisque dolere potest."
            },
            {
                "verse": "Vulnera si videas que fert oleaster amaras"
            },
            {
                "verse": "Dum tulerat baccas, nunc et oliva gerit!"
            },
            {
                "verse": "Tunc, minus ne doleas, radices scindit aduncus"
            },
            {
                "verse": "Vomer et inlisus sepe ligone gemit."
            },
            {
                "verse": "Rusticus et frondes et ramos deripit altos"
            },
            {
                "verse": "Cornuaque ad stirpes feda fimumque serit."
            },
            {
                "verse": "Hic piat in nymphas conuntia facta quousque."
            },
            {
                "verse": "Mutatus sexus tristis et ille sapor."
            },
            {
                "verse": "Nec prodest dulces illam traxisse liquores"
            },
            {
                "verse": "Vel populis signum pacis adesse sacre."
            },
            {
                "verse": "Nam sua quadrifida renovate sepius unde"
            },
            {
                "verse": "Mutarant ante pomula lecta diem,"
            },
            {
                "verse": "Et cum nativum detraxerit unda saporem"
            },
            {
                "verse": "Sal super infusum feniculumque coquit."
            },
            {
                "verse": "Sic mensis macerata in pabula grata feruntur"
            },
            {
                "verse": "Atque acuunt gustum salsea facta viris,"
            },
            {
                "verse": "Tempore cumque hyemis baccas maturuit arbor"
            },
            {
                "verse": "Bacchiferas quassat pertica longa comas."
            },
            {
                "verse": "Tum legit agricola sua poma rigente pruina."
            },
            {
                "verse": "Brachia perfringit igne cremanda sua."
            },
            {
                "verse": "Si sibi forte aliqua super arbore pomula restant"
            },
            {
                "verse": "Pictarum volucrum turba frequenta vorat."
            },
            {
                "verse": "Si flores, carpit sevo cum vulnere raptos"
            },
            {
                "verse": "Rusticus ut domino florea dona ferat;"
            },
            {
                "verse": "Sique tuos homines fructus populantur acerbos"
            },
            {
                "verse": "Cum vix pubentes canula lana tegit,"
            },
            {
                "verse": "Atque aliquos servat unusque nec impetus omnis"
            },
            {
                "verse": "Diripit, et multa pomula facta vides."
            },
            {
                "verse": "Sed nubes si forte cadat cum floret oliva"
            },
            {
                "verse": "Urit is et flores pomaque cuncta vapor."
            },
            {
                "verse": "Quis vel olivarum queat enarrare labores?"
            },
            {
                "verse": "Sole prius clauso clauderet umbra diem."
            },
            {
                "verse": "Num nigras pistrina molunt asinaria baccas"
            },
            {
                "verse": "Saxea vel textas vasta trapeta terit?"
            },
            {
                "verse": "Sic ipsas laceras et mollia crustula tortor"
            },
            {
                "verse": "Imperiis trudit vigmineis. macera"
            },
            {
                "verse": "Spiratas terebrata trabes deducta per astas"
            },
            {
                "verse": "Stringitur impulsis ortilione seris."
            },
            {
                "verse": "Perfluit inde liquor tot conservandus in usus"
            },
            {
                "verse": "Equora quot guctas, quot polus astra tenet."
            },
            {
                "verse": "Cornea cum prohibet vesci pulmenta sacerdos"
            },
            {
                "verse": "Nullus hoc est sapidus absque liquore cibus."
            },
            {
                "verse": "Fercula quid cicerum, lentum, quid et inde faseli?"
            },
            {
                "verse": "Hoc sine non pultes ulla popina facit."
            },
            {
                "verse": "Hunc sentis olla subiectis stridere flammis."
            },
            {
                "verse": "Sepe nisi extinctos suscitat ille focos"
            },
            {
                "verse": "Regia nulla forent inopum vel pabula; nulla"
            },
            {
                "verse": "Que non infusus condiat iste liquor;"
            },
            {
                "verse": "Comburitque oleum paupercula queque lucernis"
            },
            {
                "verse": "Nocte trahens digitis pensa voluta colo."
            },
            {
                "verse": "Nullus adhuc medicus egris afferre salutem"
            },
            {
                "verse": "Posset non habita sepe liquoris ope."
            },
            {
                "verse": "Floribus et rerum variis speciebus et erbis"
            },
            {
                "verse": "Corpora commistus sucus hic egra iuvat"
            },
            {
                "verse": "Ulcera nata viris ferre vel vulnera facta;"
            },
            {
                "verse": "Vel tumeant menbra, mollit oliva cutim."
            },
            {
                "verse": "Cuncta volunt olei misturas unguina multi."
            },
            {
                "verse": "Misturis olei nulla medela caret,"
            },
            {
                "verse": "Nec satis externis morbos medicare sed intus"
            },
            {
                "verse": "Per postes ani viscera feda luit;"
            },
            {
                "verse": "Plena venenosos capiunt olearia vermes"
            },
            {
                "verse": "Curetur capitis ut mala tabe cutis."
            },
            {
                "verse": "Vellera mollescunt oleo superarrida fuso"
            },
            {
                "verse": "Quo sine non posset pectine lana trahi."
            },
            {
                "verse": "Temperiem capiunt isto moderante metalla."
            },
            {
                "verse": "Hoc acuit suco pila peruncta silex."
            },
            {
                "verse": "Non resecat lignum mordacis lamina serre"
            },
            {
                "verse": "Stridentes moderet ni liquor iste sonos."
            },
            {
                "verse": "Sepe ignem generent girgilla fricata rudenti"
            },
            {
                "verse": "Ni sit hoc extinctus ipse liquore calor."
            },
            {
                "verse": "Nec cuius fuerat generis, quod in artibus usus"
            },
            {
                "verse": "Tot dederit, prodest. putridiora gerit"
            },
            {
                "verse": "Tergora, si sanies infecerit ulla ferarum;"
            },
            {
                "verse": "Corrumpit pecudum fetor oliva putris."
            },
            {
                "verse": "Forsan equi terebrata putret clavo unguis acuto,"
            },
            {
                "verse": "Hanc nisi saniem fervidus igne trahit."
            },
            {
                "verse": "Si cunctas huius erumpnas dicere coner"
            },
            {
                "verse": "Bis repleat Phebi cornua plena soror."
            },
            {
                "verse": "Sed redeo ad massam quam detorquentia linquunt."
            },
            {
                "verse": "Mollia sunt avium crustula facta cibus."
            },
            {
                "verse": "Si magis et duras nuculas mola liquerit ullas"
            },
            {
                "verse": "Innicit in furno pistor et igne coquit."
            },
            {
                "verse": "Delegit ast aliquas mulier pia vota datura,"
            },
            {
                "verse": "Delegit ad lapidem queque suprema fricat"
            },
            {
                "verse": "Nucleus interior donec patet undique rosus,"
            },
            {
                "verse": "Quem trahit actritum parvula cuspis acus."
            },
            {
                "verse": "His sutis per fila cavis pia dieta precesque"
            },
            {
                "verse": "Dis data per numerum femmina virque notat."
            },
            {
                "verse": "Nonne parans sacra palmaria liba sacerdos"
            },
            {
                "verse": "Vere capit medio menbra novella sibi?"
            },
            {
                "verse": "Omnia tunc hominum sectos ex arbore ramos"
            },
            {
                "verse": "Dum sacra perficiunt agmina ferre vides."
            },
            {
                "verse": "Tunc vulgus puerile canens sacra carmina celis"
            },
            {
                "verse": "Flaminis e manibus frondea menbra capit,"
            },
            {
                "verse": "Datque olei fomes in lampade lumina templis."
            },
            {
                "verse": "Hec sibi grata tamen munera trina puto,"
            },
            {
                "verse": "Nec minus est gratum quod dicta est Palladis arbor."
            },
            {
                "verse": "Postquam percussit cuspide Pallas humum"
            },
            {
                "verse": "Sorte sua contenta manet. solamina, Philli,"
            },
            {
                "verse": "Ex huius capias, Philli, labore volo;"
            },
            {
                "verse": "Felicem te malo voces. tu nuntia veris"
            },
            {
                "verse": "Tu vates aperis multa futura viris."
            },
            {
                "verse": "Tu reddis volucres mites feritate relicta."
            },
            {
                "verse": "Tu iam firmasti flaminis officium."
            },
            {
                "verse": "Quod fors non memoras oblita referre iuvabit."
            },
            {
                "verse": "Dici facta sua prospera quisque cupit."
            },
            {
                "verse": "Tunc bene si recolis populo cum iurgia duro"
            },
            {
                "verse": "Seditione virum procere mota forent"
            },
            {
                "verse": "Perque alios proceres in eum quem flumine quondam"
            },
            {
                "verse": "Servavit positum stirpea cunba ducem,"
            },
            {
                "verse": "Cumque horum vindex ingratos terra dehiscens"
            },
            {
                "verse": "De medio populi sorserit ore viros,"
            },
            {
                "verse": "Bisque decem decies et quinquaginta rebelles"
            },
            {
                "verse": "Usserit irati flammea teda Iovis,"
            },
            {
                "verse": "Tunc Moyses duodena tribus in federis arca"
            },
            {
                "verse": "Inde sacerdotis sceptra locare iubet"
            },
            {
                "verse": "Atque ait in medio plebis, \"cum fulserit ortus"
            },
            {
                "verse": "Crastinus, est virga queque notanda michi,"
            },
            {
                "verse": "Et cuius quecumque prius sua germina rumpet"
            },
            {
                "verse": "In florem et fructus flos dabit ipse suos,"
            },
            {
                "verse": "Iuppiter hunc prolemque suam delegit in almum"
            },
            {
                "verse": "Flaminis officium perpetuumque sacri,"
            },
            {
                "verse": "Primitiasque dedit et sacri iure perhenni"
            },
            {
                "verse": "Vota ministerii premia grata deo.\""
            },
            {
                "verse": "Audiit hoc quercus quoniamque sacrata tonanti"
            },
            {
                "verse": "Censuit hanc virgam fronde virere sua"
            },
            {
                "verse": "Atque comas ornata suas de glande vetusta"
            },
            {
                "verse": "Brachia concutiens adstitit ante Iovem."
            },
            {
                "verse": "Et iam Phebus erat et erat germana rogantes"
            },
            {
                "verse": "Hic ut det laurus hec quod oliva comas."
            },
            {
                "verse": "Pampineis redimita comis Semeleia proles"
            },
            {
                "verse": "Instat proque suis vitibus orsa rogat."
            },
            {
                "verse": "Arboree Iovis ante pedes venere caterve"
            },
            {
                "verse": "Innumere; supplex premia queque petit."
            },
            {
                "verse": "Iuppiter aspiciens turbas hinc inde fluentes,"
            },
            {
                "verse": "Sic michi, post aliis inde secutus ait,"
            },
            {
                "verse": "\"Cesaribus tu serta dabis. tu vatibus almis"
            },
            {
                "verse": "Dulcia fronde tua premia cinge comas."
            },
            {
                "verse": "Omina des palme populis et pacis, oliva,"
            },
            {
                "verse": "Sitque tuus semper fomes in igne liquor."
            },
            {
                "verse": "Et quercus michi sacra sua responsa sub umbra"
            },
            {
                "verse": "Quisque petet firmam qui volet esse fidem."
            },
            {
                "verse": "Et michi liba dabit cedron sub robore quercus"
            },
            {
                "verse": "Ad tactum virge sacro adolenda foco,"
            },
            {
                "verse": "Quamquam parva fides vellus nisi roris in imbre"
            },
            {
                "verse": "Areat et sacra lana madescat humo."
            },
            {
                "verse": "Nutristi iam glande viros; diademate querno"
            },
            {
                "verse": "Pro conservato tempore cinge comas."
            },
            {
                "verse": "Tuque, Auguste, tuis ecterna laude triumphos"
            },
            {
                "verse": "Postibus apposita fronde teneto sua,"
            },
            {
                "verse": "Nec minimus videatur honos quod ad arboris umbram"
            },
            {
                "verse": "Agricole facient festa theatra tue.\""
            },
            {
                "verse": "Ad Bacchum revolutus ait, \"sine munere vitis"
            },
            {
                "verse": "Non tua sit. sed dos plurima ditet eam"
            },
            {
                "verse": "Cui quasi in spetie color unus; poma saporem"
            },
            {
                "verse": "Cuncta quasi retinent nec variata nimis,"
            },
            {
                "verse": "Sed tua diversi teneat sua poma coloris"
            },
            {
                "verse": "Vitis. hec una rubet; albet hec; ista crocet."
            },
            {
                "verse": "Alter et his sapor, alter in his, atque alter in istis."
            },
            {
                "verse": "Hic levis, hic firmus, neuter et iste sapor."
            },
            {
                "verse": "Causa licet sepe fuerint mera litis oborte,"
            },
            {
                "verse": "Usque tamen firme vincula pacis erunt."
            },
            {
                "verse": "Cum dederit iugulum frigro Megentius ensi"
            },
            {
                "verse": "Excussus linquens terga furentis equi,"
            },
            {
                "verse": "Tunc michi repletis reddentur vina lacunis"
            },
            {
                "verse": "Et, Latium, templis musta litate meis"
            },
            {
                "verse": "Cum leges renovabo sacri monimenta cruoris."
            },
            {
                "verse": "Post fruges habeant vina litata locum.\""
            },
            {
                "verse": "Atque alias speties hominum donavit in usus"
            },
            {
                "verse": "Vitibus innumeras, quas sua silva docet,"
            },
            {
                "verse": "Preque aliis ceraso rubeum dedit ipse colorem;"
            },
            {
                "verse": "Inde salutifera medica poma gerit."
            },
            {
                "verse": "Obtinuit frondes ecternas inde cupressus"
            },
            {
                "verse": "Funeris ut signa tempore quoque daret."
            },
            {
                "verse": "Altius extendens petit alta cacumina palma;"
            },
            {
                "verse": "Ut faciles penset impetrat alta gradus."
            },
            {
                "verse": "Crustaque castanee voluerunt hyspida morsus"
            },
            {
                "verse": "Orrentes ursi vulnificique suis."
            },
            {
                "verse": "A tinea numquam neque vult putredine rodi,"
            },
            {
                "verse": "Cuius odore fugit vipera tacta cedron."
            },
            {
                "verse": "Altera poma timens ledi sua grandia cedrus"
            },
            {
                "verse": "Si caderent curvans brachia querit humum."
            },
            {
                "verse": "Sic cunctis tribuit sua dona Diespiter ipse"
            },
            {
                "verse": "Atque arbor gaudet munere queque suo."
            },
            {
                "verse": "Hinc nondum casus lacrimans oblita sinistri"
            },
            {
                "verse": "Restabas tristis, Philli, dolore tacens."
            },
            {
                "verse": "Te deus aspiciens non quid vis possit amoris"
            },
            {
                "verse": "Nescius est motus, Philli, dolore tuo;"
            },
            {
                "verse": "Nam Iovis est proprium miserescere. \"amigdole munus,\""
            },
            {
                "verse": "Inquit, \"et vireat virgula fronde tua.\""
            },
            {
                "verse": "Turba fremens abiit. sic iam Romana reliquit"
            },
            {
                "verse": "Atria mesta cohors. fastibus inde datis"
            },
            {
                "verse": "Altera lux aderat. Moyses comitante caterva"
            },
            {
                "verse": "Mane tabernaculo condita sceptra videt."
            },
            {
                "verse": "Ruperat in florem lacrimas tua planta tumentes,"
            },
            {
                "verse": "Et flos in fructus, munere leta Iovis."
            },
            {
                "verse": "Sic Arrontee florentis amigdola virge"
            },
            {
                "verse": "Ornavit summas Phebo vidente comas."
            },
            {
                "verse": "Tunc dux narravit, \"libamina sacra (videtis?)"
            },
            {
                "verse": "Sunt data Levitis primitieque sacris."
            },
            {
                "verse": "Testis adest virga quam federis arca recondit"
            },
            {
                "verse": "Ut populi maneant signa rebellis, ait."
            },
            {
                "verse": "Cetera si cessent tibi que felicia narras,"
            },
            {
                "verse": "Hoc satis est liceat ne tibi iure queri,"
            },
            {
                "verse": "Philli soror; nostro fletum solamine solvas"
            },
            {
                "verse": "Et sortem nostram conpatiare simul."
            },
            {
                "verse": "Tu, quod amor valeat, amplexus et obscula quondam"
            },
            {
                "verse": "Experta es. cunctos cuncta probasse iuvat."
            },
            {
                "verse": "Penitet heu quotiens sprevisse recordor amantem"
            },
            {
                "verse": "Et totiens Phebi deseruisse preces"
            },
            {
                "verse": "Hei quotiens mecum! quid ego connubia tanti"
            },
            {
                "verse": "Maxima cur renui stulta puella dei?"
            },
            {
                "verse": "Dum virgo fueram quod virginis esset agebam."
            },
            {
                "verse": "Egissem nupta queque placenda viro."
            },
            {
                "verse": "Maximus iste deus michi non dare munera nupte"
            },
            {
                "verse": "Que dedit an poterat plurima? quippe puto."
            },
            {
                "verse": "Corpus humi positum deus iste perunxit amantis"
            },
            {
                "verse": "Leucotoes donec turea virga fuit."
            },
            {
                "verse": "A Clitia offensus quam Phebus amaverat ante"
            },
            {
                "verse": "Non penam Clitie, sed sua dona dedit."
            },
            {
                "verse": "Hic cervi, Ciparisse, tibi de morte gementi"
            },
            {
                "verse": "Perpetuas precibus prebuit iste comas."
            },
            {
                "verse": "Tu lusus percussus agens a pondere disci"
            },
            {
                "verse": "In proprio semper flore legere puer."
            },
            {
                "verse": "Pellicibus si tanta dabat, si dona nocenti"
            },
            {
                "verse": "Et michi non habite premia tanta dedit,"
            },
            {
                "verse": "Que michi legiptimo coniuncte iure marito"
            },
            {
                "verse": "Quantaque contulerit munera Phebus amans?"
            },
            {
                "verse": "Sic mecum crucior et dulcis amoris ymago"
            },
            {
                "verse": "Ecternum cruciat quam michi mente gero."
            },
            {
                "verse": "Omnia, Philli soror, experta remicte querelas;"
            },
            {
                "verse": "Nam contenta tua sorte manere potes."
            },
            {
                "verse": "Carmina Phebeie quecumque puella videbit"
            },
            {
                "verse": "Dampnes ad instar spernere nolle deos."
            }
        ]
    ]
}