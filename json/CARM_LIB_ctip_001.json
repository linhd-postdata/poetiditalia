{
    "author": "carmina libraria",
    "title": "Catulli Tibulli Propertii nova editio, Io. Scaliger recensuit",
    "url": "http://www.poetiditalia.it/texts/CARM_LIB|ctip|001",
    "text": [
        [
            {
                "verse": "in Catullum, Tibullum, Propertium a Io. Scaligero nobili Verona oriundo nuper emendatos, Io. Auratus poeta regius"
            }
        ],
        [
            {
                "verse": "Graecia iactabat sibi tres in amore poetas"
            },
            {
                "verse": "Esse, velut Charitum dona beata trium."
            },
            {
                "verse": "Carmine te vario qui ludis Anacreon et te"
            },
            {
                "verse": "Docte Phileta tuo non sine Callimacho."
            },
            {
                "verse": "Roma suos totidem iactet licet ipsa poetas"
            },
            {
                "verse": "Dicta quibus Venus est, carmine dictus Amor."
            },
            {
                "verse": "Te Verona Teon numeris quo provocat et vos"
            },
            {
                "verse": "Roma, quibus Coos, Umbriti Battiadas."
            },
            {
                "verse": "Sed fors quae Grais, eadem ventura Latinis"
            },
            {
                "verse": "Ut peritura situ carmina docta forent;"
            },
            {
                "verse": "Ni pius a senio popularis scripta Catulli"
            },
            {
                "verse": "Afferat iniecta Scaliger ecce manus."
            },
            {
                "verse": "Afferat ut vos culte Tibulli et blande Properti"
            },
            {
                "verse": "Ut socios labis, sic simul auxilii."
            },
            {
                "verse": "Ut tres cum rapidi iunctos tulit impetus amnis"
            },
            {
                "verse": "Unum qui servat, servat et ille duos."
            },
            {
                "verse": "Mantua vae miserae gemuit vicina Cremonae,"
            },
            {
                "verse": "Veronae gaudent proximitate duae."
            },
            {
                "verse": "Ergo docta suo quantum Verona Catullo"
            },
            {
                "verse": "Scaligero tantum debet et illa suo."
            }
        ],
        [
            {
                "verse": "in Catullum Tibullum et Propertium a Io. Scaligero divini ingenii viro castigatos et illustratos"
            }
        ],
        [
            {
                "verse": "Ille sui decus aevi et nobilis umbra Catullus"
            },
            {
                "verse": "Quo Verona bono patria vate tumet,"
            },
            {
                "verse": "Benaci quondam Phoebo secessit ad oram,"
            },
            {
                "verse": "Insula qua felix Sirmio paene sita est."
            },
            {
                "verse": "Qua loca natura peramoena situque beata"
            },
            {
                "verse": "Carminibus fecit nobiliora suis."
            },
            {
                "verse": "Venturo celebranda atque invidiosa nepoti,"
            },
            {
                "verse": "Tanta huius quondam gloria sedis erat."
            },
            {
                "verse": "Hinc et principibus quos clarat adorea Martis"
            },
            {
                "verse": "Scaligeris statio grata domusque fuit,"
            },
            {
                "verse": "Ex quo a Scaligero primum Attila pulsus Alaxo"
            },
            {
                "verse": "Veronae et Veneti pestis acerba soli,"
            },
            {
                "verse": "Et tota eiectis ditione ferocibus Hunnis"
            },
            {
                "verse": "Scaliger hic meruit Principis esse loco."
            },
            {
                "verse": "Nempe Camoenarum fortis sacraria Virtus"
            },
            {
                "verse": "Quaerit et in doctor vult habitare sinu."
            },
            {
                "verse": "Sedibus his multos soboles successit in annos"
            },
            {
                "verse": "Scaligera et vatum femina caeca dedit,"
            },
            {
                "verse": "Donec posteritas sua sceptra patrita relinquens"
            },
            {
                "verse": "Imperio populi deteriore fugit."
            },
            {
                "verse": "Pars in Aquitana figens regione penates"
            },
            {
                "verse": "Cogitur externos hospes amare focos."
            },
            {
                "verse": "Magnam Athesis laudem Nitiobrix asserit et sub"
            },
            {
                "verse": "Pondere Caesareo magne Garumna gemis."
            },
            {
                "verse": "Iulius hic Caesar, Sophiae illibata medulla"
            },
            {
                "verse": "Musarumque licet Martis alumnus amor,"
            },
            {
                "verse": "Ipse colens Phoebum amissi solatia regni"
            },
            {
                "verse": "Sed gentis Princeps vere Heliconiadis."
            },
            {
                "verse": "Voce sui potuit Manes arcessere civis"
            },
            {
                "verse": "Scilicet ingratae sic meminens patriae."
            },
            {
                "verse": "Reddidit et luci vatem qui rursus, ut olim"
            },
            {
                "verse": "Iuli etiam meruit Caesaris hospitium."
            },
            {
                "verse": "Patris in exemplum it Iosephus Scaliger altis"
            },
            {
                "verse": "Clarus avis, magno clarior ingenio."
            },
            {
                "verse": "Cui chorus assurgit Phoebi, cui doctior orbis"
            },
            {
                "verse": "Submissis defert fascibus imperium."
            },
            {
                "verse": "Ille habitat docti pectus pro sede Catulli"
            },
            {
                "verse": "Ut cui nota sua est lingua domusque sua."
            },
            {
                "verse": "Quis posset linguam melius callere Catulli"
            },
            {
                "verse": "Quam quibus una fuit patria et una domus?"
            },
            {
                "verse": "Sic haec Scaligero linguae est vernacula, quae non"
            },
            {
                "verse": "Intellecta aliis aut peregrina fuit."
            },
            {
                "verse": "Credibile est tanto gaudere interprete vatem"
            },
            {
                "verse": "Cive suo, aut potius Principe iure suo."
            },
            {
                "verse": "Tuque soci o iuvenis semper lucentis amator,"
            },
            {
                "verse": "Corvini ille cliens assiduusque comes."
            },
            {
                "verse": "Qui sine Iosepho poteras obscurus haberi"
            },
            {
                "verse": "Acceptam huic lucem gratus opemque refer."
            },
            {
                "verse": "Et gaude quod Corvini de gente propages"
            },
            {
                "verse": "Temporis et belli vulnera magna secat."
            },
            {
                "verse": "Hoc quoque Callimachus debere fatebitur Umber"
            },
            {
                "verse": "Iamque suum tali vindice Carmen amat."
            },
            {
                "verse": "Cui tanti vates debent sua lumina, quae nos"
            },
            {
                "verse": "Digna reponemus praemia Scaligero?"
            },
            {
                "verse": "Tres igitur gaudete Catulle, Tibulle, Properti,"
            },
            {
                "verse": "Omnes laudabit gaudia vestra liber."
            },
            {
                "verse": "Q. Sept. Florens Christianus"
            }
        ],
        [],
        [],
        []
    ]
}