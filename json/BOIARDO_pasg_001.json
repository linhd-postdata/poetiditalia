{
    "author": "Matteo Maria Boiardo",
    "title": "pastoralia G",
    "url": "http://www.poetiditalia.it/texts/BOIARDO|pasg|001",
    "text": [
        [],
        [
            {
                "verse": "Syringa"
            }
        ],
        [
            {
                "verse": "Pan"
            },
            {
                "verse": "Sum deus et nemorum custos, mea numina servant"
            },
            {
                "verse": "Menalus et viridis celeberrima silva Lycaei"
            },
            {
                "verse": "Et iuga frondosis Nonacria consita plantis."
            },
            {
                "verse": "Liquimus Arcadiam, namque illic dulcia rumpunt"
            },
            {
                "verse": "Carmina diverso crepitantia tympana cantu."
            },
            {
                "verse": "Tum Scytha pascentes per florea rura capellas"
            },
            {
                "verse": "Abstrahit et dominos, viduantur pascua dulci"
            },
            {
                "verse": "Carmine et abductis iam squallent arva iuvencis,"
            },
            {
                "verse": "Ilicet exosi strepitus et tristia bella"
            },
            {
                "verse": "Vidimus ancipiti quae quondam subdita Iano"
            },
            {
                "verse": "Pascua, et ad notas iamdudum Tibridis undas"
            },
            {
                "verse": "Flevimus: hic olim, teneros dum Tityrus haedos"
            },
            {
                "verse": "Colligit, arguta cecinit mea carmina cantu"
            },
            {
                "verse": "Montibus Ausoniis, sed dum cupit aspera Martis"
            },
            {
                "verse": "Praelia et ingenti sordentes pulvere turmas"
            },
            {
                "verse": "Dicere deserui calamos ceu Strymonis undas."
            },
            {
                "verse": "Poeman"
            },
            {
                "verse": "Sic tua Partheniae venerentur numina nymphae"
            },
            {
                "verse": "Frigidaque Arcadiae regio, sic turgida puri"
            },
            {
                "verse": "Flumina Ladonis, veneretur et arduus Azan."
            },
            {
                "verse": "Maxime pastorum custos, te cedere fas est:"
            },
            {
                "verse": "Maius ab aethereo numen mihi missus Olympo"
            },
            {
                "verse": "Inclitus Alcides; illi mea munera sunt haec"
            },
            {
                "verse": "Candida purpureum variantia poma colorem."
            },
            {
                "verse": "Illum ego seu calamis, liquido seu gutture ludam,"
            },
            {
                "verse": "Laudibus exornans meritis, super aethera tollo:"
            },
            {
                "verse": "Sit licet ille tuo cantari carmine dignus,"
            },
            {
                "verse": "Nec mea Sicanios moduletur tibia cantus."
            },
            {
                "verse": "Pan"
            },
            {
                "verse": "Cedimus et solo superari nomine fas est"
            },
            {
                "verse": "Herculis: hoc etenim silvas et pascua nomen"
            },
            {
                "verse": "Iampridem implevit, fortissima colla leonis"
            },
            {
                "verse": "Fregit et Antaeum fatalibus abstulit arvis."
            },
            {
                "verse": "Nil iuvat aeripedem cervam fuga, nil iuvat hydram"
            },
            {
                "verse": "Crescere. Quid referam Cretaei cornua tauri"
            },
            {
                "verse": "Fracta? Quid Hesperii felicia poma draconis"
            },
            {
                "verse": "Totque sub Herculeo pacatas robore terras?"
            },
            {
                "verse": "Poeman"
            },
            {
                "verse": "Hic novus Alcides, patriis non degener actis,"
            },
            {
                "verse": "Rettulit Herculeum meritis et nomine nomen;"
            },
            {
                "verse": "Qui licet Estensi sit natus sanguine et altis"
            },
            {
                "verse": "Inclita maiorum decorentur gesta trophaeis,"
            },
            {
                "verse": "Non tamen huic quisquam sese generosus avorum"
            },
            {
                "verse": "Conferet, ille licet redeat qui cuspide Mauros"
            },
            {
                "verse": "Perculit audaces Hispanaque contudit arma;"
            },
            {
                "verse": "At nova praeclari canerem si principis acta"
            },
            {
                "verse": "Horrida pascentes turbarent classica tauros."
            },
            {
                "verse": "Pan"
            },
            {
                "verse": "Tradimus hos igitur calamos, quibus addere sensus"
            },
            {
                "verse": "Montibus et rigidis poteris dare pectora saxis."
            },
            {
                "verse": "Thracius his Getico deduxit vertice silvas"
            },
            {
                "verse": "Orpheus, hic Siculi celeberrima carmina vatis"
            },
            {
                "verse": "Flumina praecipiti tenuerunt concita cursu."
            },
            {
                "verse": "Poeman"
            },
            {
                "verse": "Quae tibi tam caro reddam pro munere? Quaenam"
            },
            {
                "verse": "Thura vel Eois nascentia cinnama campis"
            },
            {
                "verse": "Reddere sufficiant tali pro munere grates?"
            },
            {
                "verse": "Te tamen hoc unum super omnia, dive, rogamus"
            },
            {
                "verse": "(Quo sine quid prosunt oblatae dona cicutae?):"
            },
            {
                "verse": "Ut comes interea venias dum ludere primo"
            },
            {
                "verse": "Carmine et incipiam levibus dare sibila cannis."
            },
            {
                "verse": "Pan"
            },
            {
                "verse": "Incipe, vicinam comites via ducet ad urbem."
            },
            {
                "verse": "Poeman"
            },
            {
                "verse": "\"Dicite, Naiades nymphae, si forte per agros"
            },
            {
                "verse": "Obvius Alcides fuerit, nam ferreus ille"
            },
            {
                "verse": "Liquit et umbrosis pavidam me credidit antris;"
            },
            {
                "verse": "Dicite, sic nitidi fontes et flumina circum"
            },
            {
                "verse": "Errent, ac muti saliant prope littora pisces."
            },
            {
                "verse": "Quid fugis incassum? Non te mihi turbida ripis"
            },
            {
                "verse": "Flumina, non totis rapient cum montibus Alpes:"
            },
            {
                "verse": "Me fugis immitis. Puerum per saxa, per undas,"
            },
            {
                "verse": "Per iuga, per saltus quae te male sana requiro,"
            },
            {
                "verse": "Nec tamen aut fusco tibi sum male grata colore,"
            },
            {
                "verse": "Nec niger incompto dependet vertice crinis;"
            },
            {
                "verse": "At quid forma iuvat, si te, mea sola voluptas,"
            },
            {
                "verse": "Non libet hac mecum pariter considere ripa?"
            },
            {
                "verse": "Huc ades, hic liquidi labuntur fluminis undae"
            },
            {
                "verse": "Et viret aprico genialis gramine campus."
            },
            {
                "verse": "Aspice, formosae circumstant littora pinus"
            },
            {
                "verse": "Blandaque submissis aspirat flatibus aura."
            },
            {
                "verse": "Credimus, an totis facies infixa medullis"
            },
            {
                "verse": "Herculis eludit? Meus, en meus advenit ille!\""
            },
            {
                "verse": "Pan"
            },
            {
                "verse": "Ardua marmoreo iamdudum culmine turris"
            },
            {
                "verse": "Cernitur: haec Mutina est. Ingentia respice, Poeman,"
            },
            {
                "verse": "Moeniaque et pinnas et culmina celsa domorum."
            },
            {
                "verse": "Poeman"
            },
            {
                "verse": "Cernimus, atque alias non unas vidimus arces,"
            },
            {
                "verse": "Et tamen hanc nunquam me sors mea duxit ad urbem"
            },
            {
                "verse": "Nec notum Herculeo radiet qua regia tecto."
            },
            {
                "verse": "Pan"
            },
            {
                "verse": "Dicam ego, tu memori quae dicam mente repone."
            },
            {
                "verse": "Proxima vicini cum primum culmina pontis"
            },
            {
                "verse": "Liqueris, haec recto ducet te semita cursu,"
            },
            {
                "verse": "Crux tibi quadrivio donec sese ardua campo"
            },
            {
                "verse": "Offeret, hinc laeva tandem se parte verendi"
            },
            {
                "verse": "Herculis aula tibi celebrataque tecta patebunt."
            },
            {
                "verse": "Iam satis ac nimium tenuerunt verba: timendum est"
            },
            {
                "verse": "Candida ne aeratae claudantur limina portae."
            }
        ]
    ]
}