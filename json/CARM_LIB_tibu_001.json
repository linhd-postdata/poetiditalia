{
    "author": "carmina libraria",
    "title": "Tibullus, elegiae sive carmina",
    "url": "http://www.poetiditalia.it/texts/CARM_LIB|tibu|001",
    "text": [
        [
            {
                "verse": "Bernardinus Veronensis clarissimo viro Baptisae Usrino aerarii pontificis custodi et almae urbis Gymnasii vice rectori bene merito Salutem plurimam dicit"
            }
        ],
        [
            {
                "verse": "Saepe meo volui dominum signare libello"
            },
            {
                "verse": "Magnaque pro mimo tradere tecta lare"
            },
            {
                "verse": "Saepius argutas is reddidit ore querelas"
            },
            {
                "verse": "Deiciens animum simplicitate meum."
            },
            {
                "verse": "Sustinui dura puerum nigrescere barba"
            },
            {
                "verse": "Ut daret alma dies quod negat ingenium."
            },
            {
                "verse": "Crevit et e patrio statui depellere nido,"
            },
            {
                "verse": "Nunc igitur trepido talia verba tuli."
            },
            {
                "verse": "Nate vides quae nunc inopem me torquet egestas"
            },
            {
                "verse": "Musaque quam tenuem sufficit aegra cibum."
            },
            {
                "verse": "Non possum studio sobolem nutrire frequenti:"
            },
            {
                "verse": "Res est parva domi turbaque multa premit."
            },
            {
                "verse": "Tu potes externos precibus tentare penates,"
            },
            {
                "verse": "Tu potes eximiae quaerere sortis herum"
            },
            {
                "verse": "Elige de numero quem curia praestat honesto,"
            },
            {
                "verse": "Elige de toto qui placet orbe virum."
            },
            {
                "verse": "Quem cupies dabitur, vives felicior illic."
            },
            {
                "verse": "Hic tristem pateris ingeniose situm."
            },
            {
                "verse": "Haec dixisse semel satis est: nihil amplius addam,"
            },
            {
                "verse": "I nunc stultitia res age quasque tua."
            },
            {
                "verse": "Vix bene finieram simulato verba dolore"
            },
            {
                "verse": "Excipit et lachrymis immaduere genae."
            },
            {
                "verse": "Vestra quidem genitor semper mandata facessam,"
            },
            {
                "verse": "Imperium iussus semper obibo tuum."
            },
            {
                "verse": "Sed cave me longo miserum demergere coeno:"
            },
            {
                "verse": "Mors ubi sit citius quam data vita mihi."
            },
            {
                "verse": "Turpia delectant, sapiens ridetur apollo:"
            },
            {
                "verse": "Esuriuntque novem, docta corona, deae."
            },
            {
                "verse": "Nos sumus abiecti, nemo est qui clamitet: \"heus tu"
            },
            {
                "verse": "Huc adsis nostrae vivere vis ne domi?"
            },
            {
                "verse": "Et mala de nobis quaerit ludibria vulgus,"
            },
            {
                "verse": "Et locuplex visos longius ordo fugat."
            },
            {
                "verse": "Te penes utilius videor squallere tenebris,"
            },
            {
                "verse": "Quam me turba sago iactet in astra rudi."
            },
            {
                "verse": "Et  tamen est unus cui me committere possis"
            },
            {
                "verse": "Ut phoenix olidas unicus inter aves."
            },
            {
                "verse": "Ille sacris veterum libris incumbit et aevi"
            },
            {
                "verse": "Inclyta praeteriti gestaque resque sapit."
            },
            {
                "verse": "Optima quaesito veneratur numina cultu:"
            },
            {
                "verse": "Esse Numam dicas relligione pium."
            },
            {
                "verse": "Supplicibus pacem veniam deferre petenti"
            },
            {
                "verse": "Promptus et aenea vel pietate prior."
            },
            {
                "verse": "Gymnasium tanta sollers ratione gubernat"
            },
            {
                "verse": "Ut sit in Aeneadum cultius urbe nihil."
            },
            {
                "verse": "Hic est Ursinae Baptista propaginis, hic est"
            },
            {
                "verse": "Cuius in arbitrio stare perenne queo."
            },
            {
                "verse": "Huic ego quam supero malim servire tonanti,"
            },
            {
                "verse": "Huius ero iam nunc conor adire. Vale\""
            },
            {
                "verse": "Dixit et exiluit. Revoco. Non audit et ambos"
            },
            {
                "verse": "Accederat cursu ceu solet aura pedes."
            },
            {
                "verse": "Suscipe laete manu properanter rector amica"
            },
            {
                "verse": "Vivat et auspiciis saecula multa tuis."
            },
            {
                "verse": "Et quotiens natum dextra lustrabis utraque,"
            },
            {
                "verse": "Tum precor o patris sis memor ipse sui."
            },
            {
                "verse": "Stant Gemini nobis: tenet Umbria fertilis unum,"
            },
            {
                "verse": "Insula nunc alium Syrmionensis habet."
            },
            {
                "verse": "Hic venient ad te rutilae pollucis in ortu"
            },
            {
                "verse": "Siquo frater erit cultus honore scient."
            }
        ]
    ]
}