{
    "author": "Leonardo Dati",
    "title": "ecloga",
    "url": "http://www.poetiditalia.it/texts/DATI|eclo|001",
    "text": [
        [
            {
                "verse": "Vigorus"
            },
            {
                "verse": "Dic mihi, Mirilta, quae te res ducit ab urbe?"
            },
            {
                "verse": "Mirilta"
            },
            {
                "verse": "Grandis quam stupeant tum latae, Vigore, pinus"
            },
            {
                "verse": "Tum sacrae quercus et formosi cyparissi"
            },
            {
                "verse": "Atque giganteis assuetae iactibus orni."
            },
            {
                "verse": "Vigorus"
            },
            {
                "verse": "Dic, ipsam quando nobis haec arbutus umbram"
            },
            {
                "verse": "Praebet et hic rivus tam suavis temperat auras,"
            },
            {
                "verse": "Dum gravis exurat rapida sol omnia flamma."
            },
            {
                "verse": "Mirilta"
            },
            {
                "verse": "Gestio; sed mentem nondum stupor ipse reliquit."
            },
            {
                "verse": "Vigorus"
            },
            {
                "verse": "Incipe, Mirilta. dicenti spiret Apollo."
            },
            {
                "verse": "Mirilta"
            },
            {
                "verse": "Ad res tam grandes et grandia verba loquamur,"
            },
            {
                "verse": "Et pastoralis intermittamus avenas."
            },
            {
                "verse": "Portaram pressum tum lac venale per urbem,"
            },
            {
                "verse": "Cum vidi gentem innumeram, et quot montibus errant"
            },
            {
                "verse": "Agnae, quot gravibus crescunt in vitibus uvae,"
            },
            {
                "verse": "Quot numerat pontus pisces, quot litus arenas,"
            },
            {
                "verse": "Tot fluere assiduis hinc inde tumultibus urbem."
            },
            {
                "verse": "Vidi, regum delitias, monstrarier altos"
            },
            {
                "verse": "Argenti atque auri montes miracula passim;"
            },
            {
                "verse": "Vidi caeruleos angues, letalia flatu"
            },
            {
                "verse": "Sibila, tum fagis similes anhelare gigantes;"
            },
            {
                "verse": "Pone sequebatur rapidis arpia Celaeno"
            },
            {
                "verse": "Unguibus humanam vultu mentita figuram;"
            },
            {
                "verse": "Vidi et centauros et ficti vellere caeli,"
            },
            {
                "verse": "Et mille auratas alte praecedere turres,"
            },
            {
                "verse": "Ac totidem serico gemmisque auroque superba"
            },
            {
                "verse": "Vela vehi, tum solis equi duo pectora lecta"
            },
            {
                "verse": "Praepicti phaleras curru tranante trahebant"
            },
            {
                "verse": "Velum illustre ingens, pulchrum et spectabile donum."
            },
            {
                "verse": "In quod ubi crepitum cecinit tuba solvitur ingens"
            },
            {
                "verse": "Alipedum armentum et certant procedere cursu:"
            },
            {
                "verse": "Qui prior, ille simul tanto donatur honore."
            },
            {
                "verse": "Quin etiam occlusi cineres per lustra feruntur"
            },
            {
                "verse": "Divum reliquiae sublataque in aere celso"
            },
            {
                "verse": "Numina, et o qualis audire et reddere voces"
            },
            {
                "verse": "Exhausi ancillam domini nostramque salutem!"
            },
            {
                "verse": "Vigorus"
            },
            {
                "verse": "Pape! potes memori tanta haec mandasse cerebro?"
            },
            {
                "verse": "Mirilta"
            },
            {
                "verse": "Hahahe! de mille non allibavimus unum"
            },
            {
                "verse": "Vigorus"
            },
            {
                "verse": "O et de tantis quicquam distintius edas."
            },
            {
                "verse": "Mirilta"
            },
            {
                "verse": "Rem si difficile petis et quam threicius Orpheus"
            },
            {
                "verse": "Nesciat, aut sicula carmen qui lusit avena"
            },
            {
                "verse": "Pascendo pecudes captando mollius umbras:"
            },
            {
                "verse": "Attamen aggrediar, sed tu da protinus aures."
            },
            {
                "verse": "Quid tamen? an passis te, Magdalena, capillis?"
            },
            {
                "verse": "An qui Rossorii caput alta nutet ab arce?"
            },
            {
                "verse": "An terris avibus depasta cadavera regum?"
            },
            {
                "verse": "An David? an pie te miles fulgentibus armis,"
            },
            {
                "verse": "Qui domitum vinctumque refers ducente puella"
            },
            {
                "verse": "Anguem? vel dicam tumulum surgentis Iesu?"
            },
            {
                "verse": "Crescit res ipsa perplexaque tempora reddit."
            },
            {
                "verse": "Vigorus"
            },
            {
                "verse": "Dic unum et dic ordine et id magis exprime nobis."
            },
            {
                "verse": "Mirilta"
            },
            {
                "verse": "Pendebam telo subnixus et ore patenti,"
            },
            {
                "verse": "Suspiciens oculis, umbram praebente galero,"
            },
            {
                "verse": "Ecce autem immotis centum cervicibus una"
            },
            {
                "verse": "Celsum ramale et tenue et mirabile repunt"
            },
            {
                "verse": "Horrendamque ferunt divino numine molem,"
            },
            {
                "verse": "Quippe sub intextis trabibus fert area quadrum"
            },
            {
                "verse": "Aequor: in hoc patres stant quatuor ora tenentes"
            },
            {
                "verse": "Diversi, ac laeva protendens quisque volumen"
            },
            {
                "verse": "Dextra nutantem mundum splendentiaque astra"
            },
            {
                "verse": "Sustinet unde super surgit crux alta sub auras,"
            },
            {
                "verse": "In quam sublatus, tensis hinc inde lacertis,"
            },
            {
                "verse": "Ille Deus qui nos per mortem a morte redemit"
            },
            {
                "verse": "Non deus at christus patitur, spargitque cruorem."
            },
            {
                "verse": "Hunc pater omnipotens paulo sublimior ulnis"
            },
            {
                "verse": "Affovet et iam iam declino vergere vultu"
            },
            {
                "verse": "Visus ut introrsum fidentia pectora firmet."
            },
            {
                "verse": "Lnter utrumque simul candentem cerno columbam,"
            },
            {
                "verse": "Qualem non ullis producunt saecula terris,"
            },
            {
                "verse": "Allapsam Christi caput, sed utrimque profectam"
            },
            {
                "verse": "Ac respirantem flammas in amore calentes."
            },
            {
                "verse": "Circum mille chori castumque per aera ludunt,"
            },
            {
                "verse": "Et psallunt pia carmina, et alta voce recensent:"
            },
            {
                "verse": "Gloria in excelsis hominum divumque monarchae,"
            },
            {
                "verse": "Et pax in terra quibus est non aegra voluntas."
            },
            {
                "verse": "Vigorus"
            },
            {
                "verse": "Dicendo rapis adtonitum, nec tam ipse tenellus"
            },
            {
                "verse": "Crebris explorat matrem balatibus haedus,"
            },
            {
                "verse": "Non tam cervus aquae cupit affectatque liquorem"
            },
            {
                "verse": "Improbus, aut cupidi repetunt armenta bubulci,"
            },
            {
                "verse": "Quam modo me tenet urbis amor, tu quaeso redito."
            },
            {
                "verse": "Mirilta"
            },
            {
                "verse": "Obsequor, et rursus modo vis ad... ...vertor,"
            },
            {
                "verse": "Attamen incassum nunc ibimus; illa quotannis"
            },
            {
                "verse": "Sex tantum Baptista dies in sacra vocatur."
            },
            {
                "verse": "Ibimus ergo diem tum cum locus ille reducet,"
            },
            {
                "verse": "Interdum interea silvas hic inter opacas"
            },
            {
                "verse": "Longius et rerum seriem et primordia dicam."
            },
            {
                "verse": "Vigorus"
            },
            {
                "verse": "Et placet et meritas volo iam persolvere grates."
            },
            {
                "verse": "Stat mihi centenis mire distinta corolla"
            },
            {
                "verse": "Floribus et variis late fragrantibus herbis;"
            },
            {
                "verse": "Hanc ego clam rite forte in convalle relictam,"
            },
            {
                "verse": "Dum sua rorantis daret in violaria nymphas,"
            },
            {
                "verse": "Subripui, atque uda servat mihi nais in umbra."
            },
            {
                "verse": "Hac te donabo, nihil a me carius optes."
            },
            {
                "verse": "At tu, tam florens divum Florentia cultu,"
            },
            {
                "verse": "Dum vivi tepidis pubescent vere colores"
            },
            {
                "verse": "Floribus et frondes opponet solibus aestas,"
            },
            {
                "verse": "Dum mox autumno fugienti poma recedent,"
            },
            {
                "verse": "Felix cresce diu quo te et solemnia visam."
            },
            {
                "verse": "Mirilta"
            },
            {
                "verse": "Egregie, at queso promissam trade corollam."
            },
            {
                "verse": "Vigorus"
            },
            {
                "verse": "Trado equidem, atque ambos iam nunc accedere fonti"
            },
            {
                "verse": "Expedit, in fonte est, fons est qui tempora comet."
            }
        ],
        []
    ]
}