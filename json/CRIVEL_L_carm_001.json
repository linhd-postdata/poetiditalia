{
    "author": "Lodrisio Crivelli",
    "title": "carmina",
    "url": "http://www.poetiditalia.it/texts/CRIVEL_L|carm|001",
    "text": [
        [],
        [
            {
                "verse": "ad Aeneam Silvium cardinalem"
            }
        ],
        [
            {
                "verse": "Coeperat haec pedibus properantius ire solutis"
            },
            {
                "verse": "Quae venit ad sanctas littera nostra manus."
            },
            {
                "verse": "Affuit Uranie, pater o dignissime cultu,"
            },
            {
                "verse": "Taliaque irato detulit ore mihi."
            },
            {
                "verse": "'Tene fugit nostrae redimitum munere laurus"
            },
            {
                "verse": "Aeneae sacrum fronde virere caput"
            },
            {
                "verse": "Carmina mellifluosque modos resonantia cuius"
            },
            {
                "verse": "Laudando egregium nomen ad astra dabas."
            },
            {
                "verse": "Cuius et eloquium, veniant seu verba ligatis"
            },
            {
                "verse": "Libera seu potius cum ratione modis,"
            },
            {
                "verse": "Omnibus es reliquis, haec aurea quae tulit aetas,"
            },
            {
                "verse": "Iudicio solitus ante locare tuo."
            },
            {
                "verse": "Cur, igitur, vatem vates sine carminis usu"
            },
            {
                "verse": "Absque cheli et plectro nudus adire paras?"
            },
            {
                "verse": "Quin, age, sume lyram, veniat mensura tabellis!"
            },
            {
                "verse": "Pontifici poteris sic placuisse pio."
            },
            {
                "verse": "Sed nec te retrahant quorundam in carmina turpes,"
            },
            {
                "verse": "Illorum similis ne videare, ioci."
            },
            {
                "verse": "Artificis vitio scelus est si credimus artem"
            },
            {
                "verse": "Quamlibet infames contrahere inde notas."
            },
            {
                "verse": "Carmina si fuerint Codri mala carcere digna,"
            },
            {
                "verse": "Crimine num tali sancta Poesis erit?"
            },
            {
                "verse": "Ludio si multum promittat stulta locutus,"
            },
            {
                "verse": "Num te dicemus, Philosophia, ream?"
            },
            {
                "verse": "Si sibi commisso medicus male consulat aegro,"
            },
            {
                "verse": "Num, Medicina, tuam despiciemus opem?"
            },
            {
                "verse": "Ergo procul, molles, si quis pudor, este, poetae!"
            },
            {
                "verse": "Ferte gradum quotquot casta Camena iuvat."
            },
            {
                "verse": "Virgineas etiam mentes obscena fatigant,"
            },
            {
                "verse": "Crede mihi, nostras, sola decora placent."
            },
            {
                "verse": "Carmina prima dedit, si nescis, sancta vetustas"
            },
            {
                "verse": "In summi laudes officiosa Dei."
            },
            {
                "verse": "Nec nisi carminibus mysteria sacra locuta est"
            },
            {
                "verse": "Turba prophetarum, religiosa cohors."
            },
            {
                "verse": "Vatibus antiquis ex hoc venerabile nomen"
            },
            {
                "verse": "Sanctaque maiestas, laus quoque summa fuit."
            },
            {
                "verse": "Haec placet Aeneae scribendi semper honestas."
            },
            {
                "verse": "Haec placet et nobis, hac adeundus erit.'"
            },
            {
                "verse": "Dixerat. Imperio Musae parere necesse est."
            },
            {
                "verse": "Hoc tantum dixi, 'Tu modo, diva, fave.'"
            },
            {
                "verse": "Forma tenes quae sit nostris praelata tabellis:"
            },
            {
                "verse": "Accipe nunc causas, spesque decusque patrum."
            },
            {
                "verse": "Nuntius hoc urbem fecit sermone beatam,"
            },
            {
                "verse": "Cui dedit in tergo nomina lana suis."
            },
            {
                "verse": "Quod mors praeripuit Nicolao summa peregit"
            },
            {
                "verse": "Calisti munus gloria pontificis:"
            },
            {
                "verse": "Emeritis sanctisque viris sua praemia reddens,"
            },
            {
                "verse": "Aeneam titulo donat apostolico."
            },
            {
                "verse": "Cuius purpureo frons insignita galero est,"
            },
            {
                "verse": "Ad summum quo sit proximus inde gradum."
            },
            {
                "verse": "Atque utinam - sed quis plausus queat ordine tantos"
            },
            {
                "verse": "Docta quibus favit scribere turba tibi?"
            },
            {
                "verse": "Fama quoque haec Latias raptim vulgata per urbes"
            },
            {
                "verse": "Laetitia replet spe quoque quemque bona."
            },
            {
                "verse": "Pace tua dicam, victrix Germania fusis"
            },
            {
                "verse": "Quae nuper Turcis alta tropaea locas,"
            },
            {
                "verse": "Ipse licet magnis tollatur honoribus ex te"
            },
            {
                "verse": "Caesarea dignus factus amicitia,"
            },
            {
                "verse": "Non tibi concedent Senae sua pignora: carus"
            },
            {
                "verse": "Sylvius Italiae semper alumnus erit."
            },
            {
                "verse": "Aeneam dedimus tibi nos, Federice, poetam:"
            },
            {
                "verse": "Additur huic ex te pontificalis honos."
            },
            {
                "verse": "Tusca quod est illi tribuit clarissima tellus:"
            },
            {
                "verse": "Est tua de meritis gratia nata suis."
            },
            {
                "verse": "Italiae multo est potior, Senensis at urbis"
            },
            {
                "verse": "Causa prius, Teuton tertia iura tenet."
            },
            {
                "verse": "Laeta parens, igitur, Senae, gaudete, vetustae,"
            },
            {
                "verse": "Imperium quarum sentit et ipsa Thetis."
            },
            {
                "verse": "Inter magna tui quae sunt monumenta decoris"
            },
            {
                "verse": "Haec in marmoreo pone legenda loco,"
            },
            {
                "verse": "SYLVIUS AENEAS SENENSIS EPISCOPUS URBIS"
            },
            {
                "verse": "EIUSDEM EST CIVIS, Saecla futura sciant!"
            },
            {
                "verse": "Tu quoque, magnorum tellus fecunda virorum"
            },
            {
                "verse": "Itala, de tanto gaudia sume viro."
            },
            {
                "verse": "Nec tua sit reliquis, Caesar Federice, voluptas,"
            },
            {
                "verse": "Quod tuus Aeneas fertur ad alta, minor."
            },
            {
                "verse": "Vos quoque  adhuc festos, docti, celebrabitis annos,"
            },
            {
                "verse": "Cum pater Aeneas gaudia vestra novet."
            },
            {
                "verse": "Quo surgente pii Nicolai gratia non est"
            },
            {
                "verse": "Quod desideriis sit repetenda novis."
            },
            {
                "verse": "Vos tamen ante omnes sacri gaudete poetae:"
            },
            {
                "verse": "Qui collega fuit nunc erit ipse parens."
            },
            {
                "verse": "Nunc illum vobis in publica commoda natum"
            },
            {
                "verse": "Certatim pulchro carmine quisque colat!"
            },
            {
                "verse": "Tu modo si gelidas quandoque poposceris Alpes,"
            },
            {
                "verse": "Ne Mediolanum posthabuisse velis."
            },
            {
                "verse": "Namque tenes quantum tua sint praeconia nostro"
            },
            {
                "verse": "Cara duci et populis omnibus usque suis,"
            },
            {
                "verse": "Ut faveat tota cum nobilitate Senatus,"
            },
            {
                "verse": "Hic et amicorum gratia quanta tibi."
            },
            {
                "verse": "Obvius a tanta procul innumerabilis urbe"
            },
            {
                "verse": "Plaudenti populus agmine sternet iter,"
            },
            {
                "verse": "Occurretque tibi chorus, o tua gaudia, vatum,"
            },
            {
                "verse": "Qui Latium Graio miscuit eloquium."
            },
            {
                "verse": "Nam nuper Thespis Thebis Romaque relictis"
            },
            {
                "verse": "Pierides sedes hic statuere suas."
            }
        ],
        [],
        []
    ]
}