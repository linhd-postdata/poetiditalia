{
    "author": "Giovanni Mattia Tabarino",
    "title": "de obitu Caroli Burgundiae ducis",
    "url": "http://www.poetiditalia.it/texts/TABARINO|bell|001",
    "text": [
        [],
        [
            {
                "verse": "ad serenissimum atque illustrissimum dominum d. Sigismundum Dei gratia inuictissimum Austriae Archiducem de bello strage et obitu bellipotentis Caroli Burgundiae ducis Liber feliciter incipit"
            }
        ],
        [
            {
                "verse": "argumentum"
            },
            {
                "verse": "Bellorum causas et Petri funera primus"
            },
            {
                "verse": "Explicat: egregium perlege, lector, opus."
            }
        ],
        [
            {
                "verse": "Rumpite Pierides mihi longa silentia diuae"
            },
            {
                "verse": "Tuque meis, Thymbraee, fauens allabere coeptis,"
            },
            {
                "verse": "Qui das eloquio sanctos fulgere poetas:"
            },
            {
                "verse": "Gesta Sigismundi ducis et bella inclyta dicam"
            },
            {
                "verse": "Burgundique acies et principis atra superbi"
            },
            {
                "verse": "Funera, qui tandem Tirolensibus occidit armis,"
            },
            {
                "verse": "Indomitasque urbes hostis de fauce receptas."
            },
            {
                "verse": "Tuque mihi, dux alme, refer, si dicere gratum est"
            },
            {
                "verse": "Et si scire licet, quae causa indigna coegit"
            },
            {
                "verse": "Burgundum audacem tua regna lacessere bello"
            },
            {
                "verse": "Coniunctosque tibi populos: iam uiscera sancto"
            },
            {
                "verse": "Fonte calent, iam totus agit mea pectora Phoebus."
            },
            {
                "verse": "Gens antiqua sedet fluuio uicina Lemano,"
            },
            {
                "verse": "Heluetia a priscis, quae nunc Alsatia fertur:"
            },
            {
                "verse": "Iste Sigismundi locus est et plurima circum"
            },
            {
                "verse": "Oppida finitimaeque urbes, pulcherrima regna."
            },
            {
                "verse": "Verum hic nonnulli proceres Suitensibus armis"
            },
            {
                "verse": "Accincti populos in seditione tenebant,"
            },
            {
                "verse": "Indignos ausi domino conuertere calces."
            },
            {
                "verse": "Hos cum non posset dux ardentissimus aequi,"
            },
            {
                "verse": "Dux clemens pacisque pater frenare rebelles,"
            },
            {
                "verse": "Ad Carolum properat Burgundum et foedera iungit,"
            },
            {
                "verse": "Qui bene gestarum rerum, splendore superbus"
            },
            {
                "verse": "Nomen Alexandri factis aequare parabat,"
            },
            {
                "verse": "Cuique erat antiqua consanguinitate propinquus,"
            },
            {
                "verse": "Et quocunque modo ualeat domitare Sueuos"
            },
            {
                "verse": "Explorat secum: contra quem fraude reperta,"
            },
            {
                "verse": "Quo sibi praeclaras Rheni submitteret urbes,"
            },
            {
                "verse": "Dux Burgundus ait: \"si rite audita Philippi"
            },
            {
                "verse": "Dicta patris mens nostra tenet, fortissime princeps,"
            },
            {
                "verse": "Reddere multa mihi numorum milia debes:"
            },
            {
                "verse": "Sint oblita tamen! nunc rursum protinus auri"
            },
            {
                "verse": "Milia certa dabo, dederis si pignore nobis"
            },
            {
                "verse": "Hos contumaces populos gentemque superbam.\""
            },
            {
                "verse": "Ad quem magnanimus princeps Tirolensium inquit:"
            },
            {
                "verse": "\"Dux, genus inuictum, Burgundae gloria gentis,"
            },
            {
                "verse": "Cedo libens quaecunque uelis neque dicta recuso,"
            },
            {
                "verse": "Dummodo consuetis foueas sub legibus urbes"
            },
            {
                "verse": "Nec praeter solitum grauiora tributa requiras,"
            },
            {
                "verse": "Cumque uelim liceat mihi regna redimere semper."
            },
            {
                "verse": "His rebus sit firma fides, dolus omnis abesto"
            },
            {
                "verse": "Talia concordes inter se foedera iungunt:"
            },
            {
                "verse": "At Carolus diro regnandi incensus amore"
            },
            {
                "verse": "Praefectum populis Petrum designat Hagenbach,"
            },
            {
                "verse": "Sanguinis humani cupidum, pietate carentem,"
            },
            {
                "verse": "Et multo populos Burgundo milite complet"
            },
            {
                "verse": "Perpetuaque sibi componit pace ducissam,"
            },
            {
                "verse": "Quae regit extincto Sabaudia regna marito,"
            },
            {
                "verse": "Ut premat hinc fortes dextra laeuaque Sueuos."
            },
            {
                "verse": "Qui si omnes contra Burgundos arma tulissent;"
            },
            {
                "verse": "Victor erat, Rhennm domuisset et Austria regna;"
            },
            {
                "verse": "Vel si iustitia iuncta pietate tyrannus"
            },
            {
                "verse": "Has gentes populosque sibi fecisset amicos,"
            },
            {
                "verse": "Votis forte suis fortuna secunda fuisset."
            },
            {
                "verse": "Hic tunc Petrus atrox dominoque simillimus ipsi,"
            },
            {
                "verse": "Improbus, impatiens et inexorabilis, asper"
            },
            {
                "verse": "Exigit insuetos census et prisca locorum"
            },
            {
                "verse": "Decreta et leges, legum contemptor, obaudit"
            },
            {
                "verse": "Et nec iustitia nec religione mouetur."
            },
            {
                "verse": "Ad quem nonnulli patres ex urbibus illis"
            },
            {
                "verse": "Accedunt auresque suas clamoribus implent,"
            },
            {
                "verse": "Ne libertatem populorum et foedera soluat"
            },
            {
                "verse": "Contra iustitiam: contraque inscripta uicissim"
            },
            {
                "verse": "Pacta ducum; uideat, populos ne reddat egentes."
            },
            {
                "verse": "Quos hic ut accepit, sub carcere condidit atro"
            },
            {
                "verse": "Exactisque statim nonnullis inde diebus"
            },
            {
                "verse": "Abstulit his uitam gladio et caput ense recidit:"
            },
            {
                "verse": "Impastus ueluti lupus inter ouilia rumpens"
            },
            {
                "verse": "Mandit molle pecus nec fletu a funere cessat."
            },
            {
                "verse": "Hoc crudele scelus grauiter regionibus illis"
            },
            {
                "verse": "Displicuit, coeunt populi dirumque recusant"
            },
            {
                "verse": "Imperium maluntque mori, quam ferre tyrannos."
            },
            {
                "verse": "Inter quos primi Suitenses, inclyta bello"
            },
            {
                "verse": "Corpora, consilium patriae de rebus agentes"
            },
            {
                "verse": "Agnoscunt magno Burgundi principis astu"
            },
            {
                "verse": "In caput ista suum fieri gentisque ruinam."
            },
            {
                "verse": "Delectos ergo legatos ordine ab omni"
            },
            {
                "verse": "Constituunt toto patriae iubilante senatu,"
            },
            {
                "verse": "Qui secum succensa ducis placidissima reddant"
            },
            {
                "verse": "Corda Sigismundi, pacem auxiliumque reportent."
            },
            {
                "verse": "Haud mora, discedunt iussi rapidisque feruntur"
            },
            {
                "verse": "Passibus et tandem sibi designata capessunt"
            },
            {
                "verse": "Tecta Sigismundi, sublimia et atria lustrant"
            },
            {
                "verse": "Hisque ducem ingressi dictis uenerantur amicis:"
            },
            {
                "verse": "\"O dux, Teutonicae decus et spes inclyta linguae,"
            },
            {
                "verse": "A te nos primum ueniam pacemque rogamus"
            },
            {
                "verse": "Et petimus de more pio per uiscera Christi,"
            },
            {
                "verse": "Parce tuum regnum populari et perdere ciues!"
            },
            {
                "verse": "En quot Burgundus princeps immanis et asper"
            },
            {
                "verse": "Abstractis etiam rebus demittit ad umbras!"
            },
            {
                "verse": "Quatuor et nuper uita spoliauit et auro"
            },
            {
                "verse": "Ausos effari pro libertate tuorum."
            },
            {
                "verse": "Eripe nos, dux magne, trucis de fauce tyranni:"
            },
            {
                "verse": "Tu caput es nobis et nos tua membra uocamur,"
            },
            {
                "verse": "Nos tua membra sumus; quae ne sint serua tyranni,"
            },
            {
                "verse": "Reddere concessum uolumus (si deficit) aurum."
            },
            {
                "verse": "In te bella geret, nos decertare parati"
            },
            {
                "verse": "Adsumus et nullos armorum horrescimus usus.\""
            },
            {
                "verse": "Ollis sedato respondit pectore princeps:"
            },
            {
                "verse": "\"Est mihi mos semper, proceres, concedere seruis"
            },
            {
                "verse": "Et premere indignos, opibusque augere fideles:"
            },
            {
                "verse": "Nobis este pii et quaecunque optatis habete!"
            },
            {
                "verse": "Hinc audite modum, quo uos e fauce tyranni"
            },
            {
                "verse": "Actutum eripiam: primum deponite numos"
            },
            {
                "verse": "Et uiolata sibi grauiter mea pacta referte,"
            },
            {
                "verse": "Quodque meas laedit uox hausti sanguinis aures."
            },
            {
                "verse": "Interea. dirum praefectum includite uinclis"
            },
            {
                "verse": "Et duo delecti patres e qualibet urbe"
            },
            {
                "verse": "Explorent hominem iuxtaque delicta rependant."
            },
            {
                "verse": "Pellite mente metum, ciues: ego uester in armis"
            },
            {
                "verse": "Dux ero et hac forti redimam mea pignora dextra."
            },
            {
                "verse": "Dixit et oblati libauit pocula Bacchi"
            },
            {
                "verse": "More suae gentis dextramque tetendit amicam."
            },
            {
                "verse": "Heluetii hoc tanto et Suitenses munere laeti!"
            },
            {
                "verse": "Audaces in equis redeunt pacemque reportant."
            },
            {
                "verse": "Exultant urbes, quibus est experta tyranni"
            },
            {
                "verse": "Impietas, laetis deponunt mentibus aurum"
            },
            {
                "verse": "Et libertatem magno clamore salutant."
            },
            {
                "verse": "Et iam delecti patres e qualibet urbe"
            },
            {
                "verse": "Conuenere simul, populi quos ante coibant"
            },
            {
                "verse": "Gesta recensentes crudelia praesidis: ut quod"
            },
            {
                "verse": "Innocuos ciues uita priuarit et auro."
            },
            {
                "verse": "Astant et flentes uiduae caesosque maritos"
            },
            {
                "verse": "Contra iura sibi lacrimis testantur abortis."
            },
            {
                "verse": "Iudicium proceres Petri de morte tulerunt"
            },
            {
                "verse": "In medioque urbis praecincto lumina uitta"
            },
            {
                "verse": "Illi indignanti caput a ceruice reuulsum est."
            },
            {
                "verse": "Certior effectus per publica scripta repente"
            },
            {
                "verse": "Burgundus princeps sese legit esse repulsum,"
            },
            {
                "verse": "Arma parat bellumque uiris mortemque minatur."
            }
        ]
    ]
}