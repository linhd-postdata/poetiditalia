{
    "author": "Michele Marullo",
    "title": "epigrammata varia",
    "url": "http://www.poetiditalia.it/texts/MARULLO|vari|001",
    "text": [
        [
            {
                "verse": "Michaelis Tarchaniotae Marulli Constantinopolitaniepigrammata nunquam alias impressa"
            }
        ],
        [
            {
                "verse": "Quaeris qua niteat docto coma parte Catullo:"
            },
            {
                "verse": "Proximus Arcturo fulgor et Erigone est."
            },
            {
                "verse": "\"Virginis et saevi contingens nanque Leonis"
            },
            {
                "verse": "Lumina, Calisto iuncta Lycaoniae,"
            },
            {
                "verse": "Flectit in occasum, tardum dux ante Bootem,"
            },
            {
                "verse": "Qui vix sero alto mergitur Oceano.\""
            },
            {
                "verse": "Quae tu si relegens, ubi sit coma regia quaeris,"
            },
            {
                "verse": "Ecnome, aquas medio quaeris in Oceano."
            },
            {
                "verse": "Quamvis quid relegas, vitiis miser invidiaque"
            },
            {
                "verse": "Perditus? Ingeniis candor inesse solet."
            },
            {
                "verse": "Ergo, dum omnia conturbas, dum credere doctis"
            },
            {
                "verse": "Negligis et per te nil sapis ipse tamen,"
            },
            {
                "verse": "Fecisti Oarionem ex Erigone, ex Arcturo"
            },
            {
                "verse": "Hydrochoum: iam quod monstrum erit ipsa coma?"
            }
        ],
        [
            {
                "verse": "Versus scribere nos putat Monillus"
            },
            {
                "verse": "Quam nimis faciles, parum disertos,"
            },
            {
                "verse": "Nec quales lepidi sonent Cetegi,"
            },
            {
                "verse": "Quos noster probat unicos Monillus."
            },
            {
                "verse": "Atqui non lepidis ego Cetegis,"
            },
            {
                "verse": "Si nescis (quid enim, venuste, mecum"
            },
            {
                "verse": "Ante tot, rogo, saecla funeratis?),"
            },
            {
                "verse": "Verum annis studeo meis placere,"
            },
            {
                "verse": "Notus vel studeo labore nullo,"
            },
            {
                "verse": "Exemplo monitus tui Cetegi,"
            },
            {
                "verse": "Quem tecum probo, non loquor, MoniIle:"
            },
            {
                "verse": "Nam Suadae populis medulla dictus,"
            },
            {
                "verse": "Nil Remo dedit optimus legendum."
            }
        ],
        [
            {
                "verse": "Quod nomen taceam tuum, Isabetta,"
            },
            {
                "verse": "Et vix tot bona saeculis priorum"
            },
            {
                "verse": "Ulli nobilibus parata curis"
            },
            {
                "verse": "(Nedum istis miseris meis in annis,"
            },
            {
                "verse": "In quis nec pudor aestimatur assis"
            },
            {
                "verse": "Nec mos ingeniumve, quod solebat"
            },
            {
                "verse": "Tunc ire imperia ante et ante honores),"
            },
            {
                "verse": "Non est cur ideo nihil merenti"
            },
            {
                "verse": "Irasci gravius velis Marullo,"
            },
            {
                "verse": "Qui, prius quoque non bonus poeta,"
            },
            {
                "verse": "Nunc vero et serie diu laborum"
            },
            {
                "verse": "Infractus, timet, ah, timet, fatemur,"
            },
            {
                "verse": "In te tot bona saeculi, tot artes"
            },
            {
                "verse": "Et dignam Paphiae decore formam,"
            },
            {
                "verse": "Culpa deterere ingeni minoris."
            }
        ],
        [
            {
                "verse": "Quis male Virginea gladium suspendit in aede"
            },
            {
                "verse": "Telaque non hominum tincta cruore semel?"
            },
            {
                "verse": "Ista parens pietatis et impia facta perosa,"
            },
            {
                "verse": "Amovet a templis ipsa suis Maria;"
            },
            {
                "verse": "Et tamen haec recipitque libens laudatque sacerdos:"
            },
            {
                "verse": "Nimirum laudat, quae capit ipse sibi."
            }
        ],
        [
            {
                "verse": "Servatus modo naufragio cum mercibus Anglis,"
            },
            {
                "verse": "Gratus opum partem das, Comini, superis,"
            },
            {
                "verse": "Divitiasque tuas templisque arisque deorum"
            },
            {
                "verse": "Congeris et credis sic satis his facere."
            },
            {
                "verse": "Infelix: quid enim sperasti numina mundi"
            },
            {
                "verse": "Magna tuis donis et stipe posse capi?"
            },
            {
                "verse": "Fas, Comini, rectumque deis pietasque sacranda est,"
            },
            {
                "verse": "Si nescis: hominum caetera, non Superum."
            }
        ],
        [
            {
                "verse": "Quae lux progeniem optatam dedit, abstulit Aulo,"
            },
            {
                "verse": "Sed gravior luctus luctibus ipse modus."
            },
            {
                "verse": "Nam bene vix contacta infans vagiverat aura,"
            },
            {
                "verse": "Afflatus subito cum Iovis igne perit."
            },
            {
                "verse": "At mater \"Quanto ante\" inquit, \"miser, ante crematus,"
            },
            {
                "verse": "Finisses nostras tecum etiam lacrimas!\""
            }
        ],
        [
            {
                "verse": "Nudus Aristippo nudo Canis obvius umbris"
            },
            {
                "verse": "Sub Stygiis \"Ubi nunc aurum\" ait \"est Siculum?"
            },
            {
                "verse": "Nunc saltem illecebris disces luxuque carere"
            },
            {
                "verse": "Teque Hiro cuivis esse putare parem\"."
            },
            {
                "verse": "Ille senis laeva barbam et sordentia vellens"
            },
            {
                "verse": "Menta \"Pares si non viximus, hoc satis est!\""
            }
        ],
        [
            {
                "verse": "Ore prius pleno solitus laudare iugatos,"
            },
            {
                "verse": "Cur nunc laudator caelibis es thalami,"
            },
            {
                "verse": "Quodque magis mirum, cum morem et coniugis artes,"
            },
            {
                "verse": "Cum faciem coelo laudibus ipse feras?"
            },
            {
                "verse": "Crede mihi, non ista tori, non culpa maritae est:"
            },
            {
                "verse": "Sed quis, Hyla, natas sex, rogo, pauper amet?"
            }
        ],
        [
            {
                "verse": "Aedificare, canesque et equos et pascere mimas,"
            },
            {
                "verse": "Promptum iter ad nudam est, Posthume, pauperiem."
            }
        ],
        [
            {
                "verse": "Heraclite et Democrite (hic ridere paratus,"
            },
            {
                "verse": "Tu contra lacrimis cuncta rigare tuis),"
            },
            {
                "verse": "Dicite: quo vitam mortalem auctore deorum"
            },
            {
                "verse": "Tam bene iudicio dispari uterque notat?"
            },
            {
                "verse": "Certe equidem reputans mortalia vos ego scire,"
            },
            {
                "verse": "Pace dei, solos vos puto ego sapere."
            }
        ],
        [
            {
                "verse": "Loricam, thoracam, ocreas, coxalia, conum"
            },
            {
                "verse": "Campanum et, rarum Massagae opus, galeam,"
            },
            {
                "verse": "Atque lacertale utrunque atque humerale litamque"
            },
            {
                "verse": "Hastam auro geminae tegminaque ipsa manus,"
            },
            {
                "verse": "Et gladium et mentale, tibi hic dico fixa, Georgi,"
            },
            {
                "verse": "Pertaesus saecli militiam sterilem."
            }
        ],
        [
            {
                "verse": "Claudi iuvatus lumine impositi humeris,"
            },
            {
                "verse": "Caecus Domillus huc et illuc per vias"
            },
            {
                "verse": "Urbisque tantae flexuosa compita"
            },
            {
                "verse": "Graditur inoffensus, et acerba incommoda"
            },
            {
                "verse": "Alterius alter commodo pensat suo,"
            },
            {
                "verse": "Defecta membra sublevantes invicem."
            },
            {
                "verse": "Sic nec Domillus caecus atque ille ambulans,"
            },
            {
                "verse": "Nil non docente pervicacis ingeni"
            },
            {
                "verse": "Necessitate et improba indigentia:"
            },
            {
                "verse": "Oedipode dignum aenigma, mancus utpote"
            },
            {
                "verse": "Neuterque uterque, uterque neuterque integer."
            }
        ],
        [
            {
                "verse": "Placatus mitisque suis, ubi multa nefanda"
            },
            {
                "verse": "Censura Carolus vidit egere sua,"
            },
            {
                "verse": "\"Cur regno aut vita non possum cedere honeste,"
            },
            {
                "verse": "Dummodo cum regno cedam\" ait \"et gladiis?\""
            },
            {
                "verse": "Dixerat, heu, subito carae cum coniugis ulnis"
            },
            {
                "verse": "Concidit atque animum reddidit, ut petiit."
            },
            {
                "verse": "Crudeles superi semperque in dira parati:"
            },
            {
                "verse": "Optatis neque vis nec deus utilibus."
            }
        ],
        [
            {
                "verse": "Post maria et terras domitas restabat Olympus:"
            },
            {
                "verse": "Hunc quoque, sed nimium, rex, petis ante diem."
            }
        ]
    ]
}