{
    "author": "Matteo Maria Boiardo",
    "title": "epigrammata",
    "url": "http://www.poetiditalia.it/texts/BOIARDO|epig|001",
    "text": [
        [
            {
                "verse": "Credimus arguti rursus sub imagine oloris"
            },
            {
                "verse": "Laedeum plumis delituisse Iovem,"
            },
            {
                "verse": "Addita cum puro numerentur sydera celo"
            },
            {
                "verse": "Timdarydasque ferant saecula nostra novos."
            },
            {
                "verse": "Sed licet hic pugnis fuerat celebratus, at ille"
            },
            {
                "verse": "Spartanis melior subdere calchar equis,"
            },
            {
                "verse": "Trux tamen altero superabitur Hercule Polux,"
            },
            {
                "verse": "Atque Sigismundus Castore maior erit."
            }
        ],
        [
            {
                "verse": "Hoc cum forte meo labetur pectore nomen,"
            },
            {
                "verse": "Elabi poterunt pectore cuncta meo;"
            },
            {
                "verse": "Rursus et in tenues redeam mutatus arenas,"
            },
            {
                "verse": "Cum potero cari non memor esse ducis\u00cd\u00be"
            },
            {
                "verse": "Vivere Nestoreos quamvis mihi Iuppiter annos"
            },
            {
                "verse": "Lustraque Cumanae vatis habere daret,"
            },
            {
                "verse": "Esse tamen nequeam tam cari nominis expers,"
            },
            {
                "verse": "Seu sim vivus homo, seu levis umbra volem."
            }
        ],
        [
            {
                "verse": "Care Lapis nullo violabilis aere, Lapillis"
            },
            {
                "verse": "Omnibus et fulvo carior aere Lapis,"
            },
            {
                "verse": "Herculeis Adamas dudum celebrate trophaeis,"
            },
            {
                "verse": "Quas tibi nunc laudes\u00e2\u0080\u009a quae tibi vota feram?"
            },
            {
                "verse": "Aeternum claro vivas cum principe, sic te"
            },
            {
                "verse": "Victricem semper pectora clara ferant!"
            }
        ],
        [
            {
                "verse": "Pigra sub extremo veniunt epigrammata sole"
            },
            {
                "verse": "Et pudor in seram distulit illa diem,"
            },
            {
                "verse": "Nam sub Apollineo venturum lumine carmen"
            },
            {
                "verse": "Abditur et docti iudicis ora timet."
            },
            {
                "verse": "Accipies igitur nec primo pressa sub ungue"
            },
            {
                "verse": "Carmina, nec placida condita desidia\u00cd\u00be"
            },
            {
                "verse": "Nam male cum Musis et cum Permesside lympha"
            },
            {
                "verse": "Turbida Strymonii gurgitis unda venit."
            },
            {
                "verse": "Haec inter strepitus agitataque condimus arma"
            },
            {
                "verse": "Territaque insueto est nostra Thalia sono:"
            },
            {
                "verse": "Quicquid sint, placida tibi talia mente dicamus\u00e2\u0080\u009a"
            },
            {
                "verse": "Talia sic placida tu quoque mente cape."
            }
        ],
        [
            {
                "verse": "Robora Veligerae miraris fracta Columnae,"
            },
            {
                "verse": "Fracta sub Herculea concidit illa manu\u00cd\u00be"
            },
            {
                "verse": "Nec mirum: Herculeo sub robore concidit olim"
            },
            {
                "verse": "Indomitum toto quicquid in orbe fuit."
            }
        ],
        [
            {
                "verse": "Herculeis Adamas semper celebrate triumphis,"
            },
            {
                "verse": "Semper in Herculeo pectore tutus eris\u00cd\u00be"
            },
            {
                "verse": "Tutus es et nullo violabilis aere, quod ille"
            },
            {
                "verse": "Perfida victrici contudit aera manu."
            }
        ],
        [
            {
                "verse": "Candida purpureae quod nectis Vela Columnae,"
            },
            {
                "verse": "Illa fugam suadent, illa moratur iter:"
            },
            {
                "verse": "Sic non implicitis fugiunt mala carbasa velis"
            },
            {
                "verse": "Et cadit ingenti pulsa Columna Noto."
            }
        ],
        [
            {
                "verse": "Quam male conveniunt immotae Vela Columnae,"
            },
            {
                "verse": "Quam bene cum nitido Parthicus aere Lapis!"
            },
            {
                "verse": "Sic male disiecto cecidit cum marmore velum,"
            },
            {
                "verse": "Auratoque Adamas cinctus honore viget."
            }
        ],
        [
            {
                "verse": "Ite quibus trepido stant nautica pectore Vela,"
            },
            {
                "verse": "Moenia Velifero linquite nostra pede,"
            },
            {
                "verse": "Nam vestra horribili pelago vesana profundo"
            },
            {
                "verse": "Fulmine conspexi mergere vela Iovem\u00cd\u00be"
            },
            {
                "verse": "Iamque meum proceres clamant Adamanta benigni,"
            },
            {
                "verse": "Iam Dyamanta meum vulgus in urbe canit."
            },
            {
                "verse": "Tollite perpetuo Dyamantis numina cantu,"
            },
            {
                "verse": "Iam Dyamas Flegeton tangat et astra Iovis,"
            },
            {
                "verse": "Iam Dyamas versu scribatur et Hercules auro:"
            },
            {
                "verse": "Quadrivio populi quolibet ista notent."
            },
            {
                "verse": "Nam Dyamas toto celebratus pulcher in orbe"
            },
            {
                "verse": "Est solitus cunctis regibus esse iubar"
            },
            {
                "verse": "Atque suum fulva caput insignire corona,"
            },
            {
                "verse": "Sic Dyamas auro lucidus usque nitet."
            },
            {
                "verse": "Sed sua veligeri iam nautae Vela gubernant"
            },
            {
                "verse": "Et tendunt tumido carbasa tota Noto,"
            },
            {
                "verse": "Iam properant trepidi nostris discedere muris,"
            },
            {
                "verse": "Iam fugit et celeri turba proterva pede\u00cd\u00be"
            },
            {
                "verse": "At noster Dyamas nunc victor in urbe triumphat,"
            },
            {
                "verse": "Nec iam veligeros nec sua Vela timet."
            },
            {
                "verse": "Te precor, Auster, aquam, rapidas infunde procellas"
            },
            {
                "verse": "Velaque nephandis syrtibus ipsa cadant,"
            },
            {
                "verse": "Aut iam Vela mari scopulis submersa profundis:"
            },
            {
                "verse": "Extremis iaciat ventus et unda locis."
            }
        ],
        [
            {
                "verse": "Ferrea non potuit Adamantem machina plumbo"
            },
            {
                "verse": "Vincere dum vasto sulphuris igne iacit,"
            },
            {
                "verse": "At modicis Boreas dum spirat Vela procellis"
            },
            {
                "verse": "Scinduntur, puppis littore nuda iacet:"
            },
            {
                "verse": "Sic trepidat moestus nunc salsa naufragus unda"
            },
            {
                "verse": "Veliger et timido pectore Vela rapit."
            }
        ],
        [
            {
                "verse": "Quid iuvat hac gerula contendere voce, prophani"
            },
            {
                "verse": "Veligeri, et cunctis dicere 'Vela' viris,"
            },
            {
                "verse": "Cum tribuant regem Dyamantaque trivia clament,"
            },
            {
                "verse": "Cum dominum Alcidem mundus et astra velint?"
            }
        ],
        []
    ]
}