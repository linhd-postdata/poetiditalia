{
    "author": "carmina libraria",
    "title": "Ioannes Bauhin, de plantis a divis sanctisve nomen habentibus",
    "url": "http://www.poetiditalia.it/texts/CARM_LIB|bauh|001",
    "text": [
        [
            {
                "verse": "Iohannes Bauhinus Lectori ex Horatio"
            }
        ],
        [
            {
                "verse": "Non qui Sydonio contendere callibus ostro"
            },
            {
                "verse": "Nescit Aquinatem potantia vellera fucum"
            },
            {
                "verse": "Certius accipiet damnum, propiusque medullis"
            },
            {
                "verse": "Quam qui non poterit vero distinguere falsum."
            },
            {
                "verse": "Quod verum atque decens curo et rogo et omnis in hoc sum."
            },
            {
                "verse": "Ac ne forte roges quo me duce, quo lare tuter,"
            },
            {
                "verse": "Nullius addictus iurare in verba magistri,"
            },
            {
                "verse": "Quo me cumque rapit tempestas, deseror hospes."
            },
            {
                "verse": "Nunc agilis fio et mersor civilibus undis;"
            },
            {
                "verse": "Virtutis verae custos rigidusque satelles"
            },
            {
                "verse": "Nunc in Aristippi furtim praecepta relabor"
            },
            {
                "verse": "Et mihi res, non me rebus submittere conor."
            }
        ],
        [
            {
                "verse": "de libro D. Iohannis Bauhini Ioannis a Gilley Sequani epigramma"
            }
        ],
        [
            {
                "verse": "Pegaseo fugiunt homini sua tempora cursu,"
            },
            {
                "verse": "Cura sagax menti cognitionis inest."
            },
            {
                "verse": "Uberior variis est nulla scientia scriptis"
            },
            {
                "verse": "Quam quae aperit terrae cunctipotentis opes."
            },
            {
                "verse": "Haec opera edisces Bauhini, candide lector,"
            },
            {
                "verse": "Unus erit grandis Bibliotheca liber."
            }
        ],
        [
            {
                "verse": "epigramma"
            }
        ],
        [
            {
                "verse": "Omnigenas pulchro complectitur ordine stirpes"
            },
            {
                "verse": "Iudicio excutiens quae mala nota gravi."
            },
            {
                "verse": "Gratia debetur tanto non parva labori,"
            },
            {
                "verse": "Huic tribues multi quod meruere simul."
            }
        ],
        [
            {
                "verse": "aliud eiusdem"
            }
        ],
        [
            {
                "verse": "Non tot divitias peregrinus in omnibus errans"
            },
            {
                "verse": "(Crede mihi) terris aequoribusque feres."
            },
            {
                "verse": "Ac Bauhini operis tibi lectio sedula tradet,"
            },
            {
                "verse": "Quem complexa ulnis Pallas et docuit."
            },
            {
                "verse": "Planitiem nitidis quaecumque coloribus ornant"
            },
            {
                "verse": "Quae natura dedit montibus aeriis."
            },
            {
                "verse": "Nominibus distincta suis descripta figuris"
            },
            {
                "verse": "Omnis fecundus continet iste liber."
            }
        ],
        [
            {
                "verse": "epigramma Iohannis Posthii Germeshemii Clarissimi Medici"
            }
        ],
        [
            {
                "verse": "Qualis erit quantusque fuit Rondletus in urbe"
            },
            {
                "verse": "Monspelia donec vivere fata dabant,"
            },
            {
                "verse": "Talis erat tantusque fuit Gesnerus in urbe"
            },
            {
                "verse": "Helvetia, quisnam postmodo tantus erit?"
            },
            {
                "verse": "Phoebus ad haec nostra succedet in urbe Iubertus"
            },
            {
                "verse": "Gesneri partes deinde Bohinus aget."
            }
        ],
        [],
        []
    ]
}