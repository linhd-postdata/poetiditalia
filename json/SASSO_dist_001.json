{
    "author": "Panfilo Sasso",
    "title": "distichum libri",
    "url": "http://www.poetiditalia.it/texts/SASSO|dist|001",
    "text": [
        [],
        [
            {
                "verse": "Maximus es parvo, Victor, quia corpore magnas"
            },
            {
                "verse": "Corde potens vires claudis et exiguo."
            },
            {
                "verse": "Quem colo, quem veneror tibi disticha nam dicavi"
            },
            {
                "verse": "Ut tu quae parvo corpore se capiunt."
            },
            {
                "verse": "Sparsa cadit, fortis vis est collecta: lapillis"
            },
            {
                "verse": "Maxima sub parvis munera saepe latent."
            }
        ],
        [
            {
                "verse": "Lenta quies quamvis sit mors, tamen omnem quiescens"
            },
            {
                "verse": "Vitae munus ago: scis quia stans moveor."
            }
        ],
        [
            {
                "verse": "Gignit ager, viret herba, nitent me sydera, vivunt"
            },
            {
                "verse": "Mortales: dicas me sine cuncta nihil."
            }
        ],
        [
            {
                "verse": "Iunonis sedes ego sum, o murmura ventis,"
            },
            {
                "verse": "Oceano vires: e duce sunt animae."
            }
        ],
        [
            {
                "verse": "Corda calent hominum, Genius, Sol, Iuppiter: ipse"
            },
            {
                "verse": "Sol sum, mortales, Iuppiter et Genius."
            }
        ],
        [
            {
                "verse": "Terra, astris, Erebo, Proserpina, Luna, Diana"
            },
            {
                "verse": "Dicta vocor: Triviam nomina trina decent."
            }
        ],
        [
            {
                "verse": "Cum Iove sum placidus, saevus cum Marte feroxque;"
            },
            {
                "verse": "Non bonus atque malus sum bonus atque malus."
            }
        ],
        [
            {
                "verse": "Martis tela, Iovis rumpo tria fulmina: terras,"
            },
            {
                "verse": "Neptunum, coelos hermafroditus alo."
            }
        ],
        [
            {
                "verse": "Lumina do coelo, vitam mortalibus: ignis"
            },
            {
                "verse": "Sum terrae et coeli, cor Iovis atque oculus."
            }
        ],
        [
            {
                "verse": "Nomina nostra legens, disces quae munera vitae"
            },
            {
                "verse": "Dem vobis; nam vos qui iuvat, hic pater est."
            }
        ],
        [
            {
                "verse": "Spicula me fodiunt, ferit ensis et hasta; locantur"
            },
            {
                "verse": "Castra: gregis bello gens sine more iacet."
            }
        ],
        [
            {
                "verse": "Falx, angues, senium, mores, alimenta diesque"
            },
            {
                "verse": "Monstrant et saevum me vocat astrologus."
            }
        ],
        [
            {
                "verse": "Tarda licet movear, virtutem respice: cursus"
            },
            {
                "verse": "Accelero, moles tam gravis ista volat."
            }
        ],
        [
            {
                "verse": "Nitantur quamvis, coelos traho nomine primum"
            },
            {
                "verse": "Numine vel: motus est mihi perpetuus."
            }
        ],
        [
            {
                "verse": "Vasto cuncta sinu claudo: mihi sufficit uni"
            },
            {
                "verse": "Mens mea, non extra vagor aut video."
            }
        ],
        [
            {
                "verse": "Si sibi formabis caudam qui mordeat anguem"
            },
            {
                "verse": "Qui bene pictus ero non bene pictus ero."
            }
        ],
        [
            {
                "verse": "Si quis sim quaeris, breviter mea nomina dicam;"
            },
            {
                "verse": "Sis memor: ingenii discute munus, ama."
            }
        ],
        [
            {
                "verse": "Sum genitor generans, sum nascens filius: idem"
            },
            {
                "verse": "Procedens dicor nomine sanctus amor."
            }
        ],
        [
            {
                "verse": "Tres sumus adiuncti, seiuncti tres sumus; unum est"
            },
            {
                "verse": "Quod substat, tres sunt quos sua vita refert."
            }
        ],
        [
            {
                "verse": "Quod Plato non novit, trino sub nomine solus"
            },
            {
                "verse": "Sum Deus: hoc demens ridet Aristoteles."
            }
        ],
        [
            {
                "verse": "Noscere forte putas si me, te decipis: astra"
            },
            {
                "verse": "Cum tanges, clare noscere nec poteris."
            }
        ],
        [
            {
                "verse": "Cum caput extollo Zephyri flant dulciter, herba"
            },
            {
                "verse": "Non silet; horrendum flet Philomena nefas."
            }
        ],
        [
            {
                "verse": "Europam vexi roseam quia tergore, pictis"
            },
            {
                "verse": "Cingo rosis crines: me colit atque Venus."
            }
        ],
        [
            {
                "verse": "Sum frater, frater iunctus mihi creditur unus;"
            },
            {
                "verse": "Est unus, nostrum claudit uterque duos."
            }
        ],
        [
            {
                "verse": "Unus amor, mens una simul duo pectora servant;"
            },
            {
                "verse": "Qui dubitat, fratrem non amat ille suum."
            }
        ],
        [
            {
                "verse": "Flumine vivebam, vivo nunc aethere; longus"
            },
            {
                "verse": "Cuncta potest usus, Cynthia me docuit."
            }
        ],
        [
            {
                "verse": "Qui magis est gelidus glacie, flammis magis ardet."
            },
            {
                "verse": "Rebus in extremis maxima vis latitat."
            }
        ],
        [
            {
                "verse": "Commoda damna ferunt et maxima: morte cruentam"
            },
            {
                "verse": "Deposui pellem, morte colo superos."
            }
        ],
        [
            {
                "verse": "Erigone, Fortuna, Ceres vel filia Phoebi"
            },
            {
                "verse": "Nuncupor. Haec capitis nomina dant tenebrae."
            }
        ],
        [
            {
                "verse": "Noctibus aequo dies, dulcia tempora mecum."
            },
            {
                "verse": "Non Canis urit agros, non fera saevit hyems."
            }
        ],
        [
            {
                "verse": "Erravit quoniam cecidit venator Orion;"
            },
            {
                "verse": "Si non errasset maximus error erat."
            }
        ],
        [
            {
                "verse": "Signat equus cursum, satyrus modulamina Musae."
            },
            {
                "verse": "Spicula, cor, coelum, tot meruere bona."
            }
        ],
        [
            {
                "verse": "Delectat nova forma Iovem: pars ultima piscis,"
            },
            {
                "verse": "Prima caper; frigens invenit ista timor."
            }
        ],
        [
            {
                "verse": "Errant qui dicunt me Cecropa; sum puer axes"
            },
            {
                "verse": "Raptus ad aethereos. Ecce Iovis patera."
            }
        ],
        [
            {
                "verse": "Sub nobis Venus est quamvis sit fervida: frigus"
            },
            {
                "verse": "Urit et in medio frigore flamma latet."
            }
        ],
        [
            {
                "verse": "Ad me declinat cum sol, tunc frigidus humor"
            },
            {
                "verse": "Solvitur; hinc coeli limina piscis habet."
            }
        ],
        [
            {
                "verse": "Me fera vis rapuit; pietas mutavit in Ursam:"
            },
            {
                "verse": "Me fugit Oceanus, forma mihi nocuit."
            }
        ],
        [
            {
                "verse": "Non mirum est summo nutrix si fulget in axe"
            },
            {
                "verse": "Illius summo qui regit axe deos."
            }
        ],
        [
            {
                "verse": "Aurea servavi fidus quia mala puellis,"
            },
            {
                "verse": "Membra sub auratis nostra micant radiis."
            }
        ],
        [
            {
                "verse": "Ursae tarda sequens vestigia, nomina sumpsi;"
            },
            {
                "verse": "Arctum qui servat dicitur Arctophylax."
            }
        ],
        [
            {
                "verse": "Munus amoris habet verum qui servat amorem;"
            },
            {
                "verse": "Hoc ego syderibus cincta, Corona, mico."
            }
        ],
        [
            {
                "verse": "Mactat avaritiam virtus quia strenua, magno"
            },
            {
                "verse": "Hesperidum custos, Hercule sub cecidi."
            }
        ],
        [
            {
                "verse": "Cerberon, Eumenidas, Scylla triplicemque Chimeram"
            },
            {
                "verse": "Placavi; sydus nobile sum merito."
            }
        ],
        [
            {
                "verse": "Candida Cygneis recubavit Laeda sub alis;"
            },
            {
                "verse": "Delectant Veneris dulcia furta Iovem."
            }
        ],
        [
            {
                "verse": "Astra colo, dedit hoc tumidi mihi belua ponti."
            },
            {
                "verse": "Aspice me nitidum, sors mala laeta fuit."
            }
        ],
        [
            {
                "verse": "Obliquo licet ore tamen torquemur ab axe"
            },
            {
                "verse": "Sydereo. Facies non nocet atque nocet."
            }
        ],
        [
            {
                "verse": "Non genus aut sanguis, sed me super aethera virtus"
            },
            {
                "verse": "Sustulit. Haec homines, haec facit esse deos."
            }
        ],
        [
            {
                "verse": "Autumedon dicor coeli; ne respice crura:"
            },
            {
                "verse": "Munera si nescis, Pallados anguis eram."
            }
        ],
        [
            {
                "verse": "Lac bibit ille meum nutu qui temperat orbem;"
            },
            {
                "verse": "Quisque potest matrem dicere me superum."
            }
        ],
        [
            {
                "verse": "Ars nocet, ars prodest. Amisi fulmine vitam"
            },
            {
                "verse": "Hac, petii radios hac ego sydereos."
            }
        ],
        [
            {
                "verse": "Per me Caucasea vinctus sub rupe Prometheus"
            },
            {
                "verse": "Se potuit caesa solvere liber ave."
            }
        ],
        [
            {
                "verse": "Si regi superum, volucrum regina, decorum"
            },
            {
                "verse": "Iussa tuli puerum, sydera non merui?"
            }
        ],
        [
            {
                "verse": "Quem non movet dulce carmen, si carmine delphin"
            },
            {
                "verse": "Vexit Arioniam per freta caeca lyram?"
            }
        ],
        [
            {
                "verse": "Musa canit, citharae resonant, immurmurat unda"
            },
            {
                "verse": "Si per me, nescis cur mea membra nitent?"
            }
        ],
        [
            {
                "verse": "Scribimus Aegyptum, Siculas tibi scribimus oras"
            },
            {
                "verse": "Phryxeum poteris me celebrare ducem."
            }
        ],
        [
            {
                "verse": "Dentibus Andromedam volui lacerare; Medusae"
            },
            {
                "verse": "Aspectu rigui: me mea damna iuvant."
            }
        ],
        [
            {
                "verse": "Qui caput abscondo sum Nilus; cerne Canopum"
            },
            {
                "verse": "A multis dictus sum licet Oceanus."
            }
        ],
        [
            {
                "verse": "Quid cupiat nescit mundus. Dilectus amatus"
            },
            {
                "verse": "Qui fueram, iaculis pulsus ad astra fui."
            }
        ],
        [
            {
                "verse": "Invidiae flammis dum perdere terra putavit,"
            },
            {
                "verse": "Aeternum reddens me tulit ad superos."
            }
        ],
        [
            {
                "verse": "Vincebam volucres poterat quae vincere vulpem,"
            },
            {
                "verse": "Cum me mutavit Iuppiter in lapidem."
            }
        ],
        [
            {
                "verse": "Non audet quid mens hominum temeraria ligno"
            },
            {
                "verse": "Si fragili fluctus dissipat aequoreos?"
            }
        ],
        [
            {
                "verse": "Me pietas, me recta fides super aethera duxit."
            },
            {
                "verse": "His poterit summos scandere quisque polos."
            }
        ],
        [
            {
                "verse": "Prima deos vidi celebrantes sacra; deorum"
            },
            {
                "verse": "Prima sacras inter sum celebrata domos."
            }
        ],
        [
            {
                "verse": "Albus eram, nigrus fecit me lingua voluptas"
            },
            {
                "verse": "Et Veneris; nimis est imperiosus Amor."
            }
        ],
        [
            {
                "verse": "Vagitu lucem petimus, nos vincula stringunt"
            },
            {
                "verse": "Saeva diu; saevo nascimur auspicio."
            }
        ],
        [
            {
                "verse": "Armillas, volucres, cultellos, signa trochosque"
            },
            {
                "verse": "Exopto; morum lex mihi nulla placet."
            }
        ],
        [
            {
                "verse": "Me furor et rabies agitant: tunc vivere nolo"
            },
            {
                "verse": "Cum possum, cupio vivere cum nequeo."
            }
        ],
        [
            {
                "verse": "Gloria me cruciat sceleratus et ardor habendi."
            },
            {
                "verse": "Mortales miseros undique damna premunt."
            }
        ],
        [
            {
                "verse": "Deformat pallor faciem, curvamur in arcum."
            },
            {
                "verse": "Huc hominum fastus mensque superba ruit."
            }
        ],
        [
            {
                "verse": "Aetas prima dolet, furit altera, tertia curis"
            },
            {
                "verse": "Aestuat innumeris anxia, quarta cadit."
            }
        ],
        [
            {
                "verse": "In thalamis claudor, servat me sedula mater."
            },
            {
                "verse": "Fallaces iuvenum nam timet insidias."
            }
        ],
        [
            {
                "verse": "Argentum, mensae, chrysendeta, iugera, servi"
            },
            {
                "verse": "Non pretium sanctae virginitatis habent."
            }
        ],
        [
            {
                "verse": "Limina mutamus, mutamus nomina gentis"
            },
            {
                "verse": "Et dominos multo quaerimus aere viros."
            }
        ],
        [
            {
                "verse": "Nitimur in partu: dolor hic est maximus. Ingens"
            },
            {
                "verse": "Emisso foetu nos iuvat iste dolor."
            }
        ],
        [
            {
                "verse": "Munera nostra, viri, ridetis: munera vestra"
            },
            {
                "verse": "Ridetis. Propria quis sine matre vir est?"
            }
        ],
        [
            {
                "verse": "Casta pudicitiam servans matrona maritum"
            },
            {
                "verse": "Perficit. Huic illa est corpus at ille caput."
            }
        ],
        [
            {
                "verse": "Quae nos dona iuvant docuit Lucretia. Sceptrum,"
            },
            {
                "verse": "Arma virosque decent: nostra pudicitia est."
            }
        ],
        [
            {
                "verse": "Iura tori servo picea sub veste; petulcam"
            },
            {
                "verse": "Et variam dicens improbe me laceras."
            }
        ],
        [
            {
                "verse": "Rugosum pectus, tremulum caput, aspera cervix"
            },
            {
                "verse": "Demonstrant quam sit forma bonum fragile."
            }
        ],
        [
            {
                "verse": "Fastu, pulchra, times; haec est insania. Namque"
            },
            {
                "verse": "Tam cito quae perdes munera non tua sunt."
            }
        ],
        [
            {
                "verse": "Quod populos veluti genitor rego, diligo, dicor"
            },
            {
                "verse": "Rex merito. Populum qui regit, ille regit."
            }
        ],
        [
            {
                "verse": "Ut dominer leges sperno. Praestantibus armis"
            },
            {
                "verse": "Rex est qui capiens obtinet imperium."
            }
        ],
        [
            {
                "verse": "Maiestas magna est, reverentia magna senatus;"
            },
            {
                "verse": "Imperium nullis, omnibus imperium est."
            }
        ],
        [
            {
                "verse": "Iuppiter est unus superis, sol unicus astris."
            },
            {
                "verse": "Haud regni sedes accipit una duos."
            }
        ],
        [
            {
                "verse": "Consilio, pietate, fide, vi, legibus orbem"
            },
            {
                "verse": "Qui vicit, victi munera iure tenet."
            }
        ],
        [
            {
                "verse": "Caesar, Alexander, Marcellus, Scipio, Pyrrhus"
            },
            {
                "verse": "Per me sunt clari; fama duces celebrat."
            }
        ],
        [
            {
                "verse": "Vincere quod cupimus stantes, accingimur armis."
            },
            {
                "verse": "Qui levis est timida spem locat ille fuga."
            }
        ],
        [
            {
                "verse": "Concutimus primi, populamur, rumpimus urbes"
            },
            {
                "verse": "Atque viros. Primis gloria prima datur."
            }
        ],
        [
            {
                "verse": "Spes ducis in nobis posita est; deducitur ad nos"
            },
            {
                "verse": "Cum bellum, gravis est pugna gravisque labor."
            }
        ],
        [
            {
                "verse": "Thraces, Bactras, Scytha vici, Garamantas et Indos."
            },
            {
                "verse": "Nunc vincor; dempto membra iacent capite."
            }
        ],
        [
            {
                "verse": "Carpe fugam, quid stas miles? Nam sim licet unus,"
            },
            {
                "verse": "Sexcentum sub me spicula claudo necis."
            }
        ],
        [
            {
                "verse": "Rumpo fores, muros quatio, demolior arces."
            },
            {
                "verse": "Cornua ferrata sub trabe dura gero."
            }
        ],
        [
            {
                "verse": "Contextis equites clypeis sub moenia tendunt:"
            },
            {
                "verse": "Iuncta simul nomen scuta dedere mihi."
            }
        ],
        [
            {
                "verse": "Martis non Bacchi nostra est vindemia; cur sic"
            },
            {
                "verse": "Me dicant latus hoc signat utrumque meum."
            }
        ],
        [
            {
                "verse": "A summa veniens contorta phalarica turre"
            },
            {
                "verse": "Quae ferit in cineres fulminis instar agit."
            }
        ],
        [
            {
                "verse": "Nihil vallum, nihil terra tumens, nihil moenia prosunt."
            },
            {
                "verse": "Subsequitur telum magna ruina meum."
            }
        ],
        [
            {
                "verse": "Quamvis non mea sit vis maxima, corruit ille"
            },
            {
                "verse": "Quem ferio; satis est si mea tela necant."
            }
        ],
        [
            {
                "verse": "Nec glandem damnes parvam, rapit, excutit, ardet."
            },
            {
                "verse": "Pondere sub parvo maxima damna latent."
            }
        ],
        [
            {
                "verse": "Vis, sonitus, rabies, motus, furor, impetus, ardor"
            },
            {
                "verse": "Sunt mecum. Mars haec ferreus arma timet."
            }
        ],
        [
            {
                "verse": "Si coeli possem sublimia tecta ferire"
            },
            {
                "verse": "Me concussa Iovis regia corrueret."
            }
        ],
        [
            {
                "verse": "Tam subito torquet motu me flexile cornus"
            },
            {
                "verse": "Ut prius icta cadat quam fera me videt."
            }
        ],
        [
            {
                "verse": "Tela trisulca Iovi dentur; Mars me quatit."
            },
            {
                "verse": "Omnia post in me bella cruenta cadunt."
            }
        ],
        [
            {
                "verse": "Spicula longa necant plebem; brevitas mihi longa est"
            },
            {
                "verse": "Do magnis quoniam vulnera Caesaribus."
            }
        ],
        [
            {
                "verse": "Lancea, saxa, sudes, gladii, falx, sica, sagittae,"
            },
            {
                "verse": "Tunc fera nihil feriunt cum fera me feriunt."
            }
        ],
        [
            {
                "verse": "Foelix qui potuit rerum cognoscere causas."
            },
            {
                "verse": "Ne celebrans dulci concinit ore Maro."
            }
        ],
        [
            {
                "verse": "Non gemmae reddunt homines, non vasa beatos;"
            },
            {
                "verse": "Limina qui tanget nostra beatus erit."
            }
        ],
        [
            {
                "verse": "Orgia dum scribo superorum maxima, scribens"
            },
            {
                "verse": "Non veluti fas est maxima scribo nihil."
            }
        ],
        [
            {
                "verse": "Fida fidem tueor; satis est, qui dicta probare"
            },
            {
                "verse": "Vult mea vult parvo claudere vase fretum."
            }
        ],
        [
            {
                "verse": "Furta, rapina, doli, caedes, incendia, fraudes"
            },
            {
                "verse": "Nos fugiunt. Homines sunt sine lege ferae."
            }
        ],
        [
            {
                "verse": "A Styge defunctos revoco, fata impia vinco:"
            },
            {
                "verse": "Errat qui dicit tempora certa necis."
            }
        ],
        [
            {
                "verse": "Confectum est numeris quicquid natura creavit."
            },
            {
                "verse": "Bis duo bis coelum est, ter tria ter superi."
            }
        ]
    ]
}