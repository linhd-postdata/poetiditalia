{
    "author": "carmina libraria",
    "title": "Comoediae et tragoediae ex novo et vetere testamento",
    "url": "http://www.poetiditalia.it/texts/CARM_LIB|como|001",
    "text": [
        [
            {
                "verse": "de filio prodigo. Auctore Guilielmo Gnapheo"
            }
        ],
        [
            {
                "verse": "Vos nulla captet, obsecro, admiratio,"
            },
            {
                "verse": "Quod heic videtis, optimi viri, novam"
            },
            {
                "verse": "Qui nos daturos esse fabulam arguant."
            },
            {
                "verse": "Haud me latet quanto odio vocabulum"
            },
            {
                "verse": "Novi laboret. Verum enimvero heic novis"
            },
            {
                "verse": "De dogmatis ne \u00ce\u00bc\u00e1\u00bd\u00b4 quidem Paradoxa, nos"
            },
            {
                "verse": "Nullo loco dignabimur, notum omnibus"
            },
            {
                "verse": "Est argumentum quod palam tractabitur,"
            },
            {
                "verse": "Sed comicis strictum metris. Ne nescias"
            },
            {
                "verse": "Evangelion nota parabola prodigi"
            },
            {
                "verse": "Vitam recenset filii, illam scilicet"
            },
            {
                "verse": "Nunc exprimemus ludicra actiuncula."
            },
            {
                "verse": "Cuius sub involucro habes mysterion."
            },
            {
                "verse": "Sed audio inter vos susurria, nescio"
            },
            {
                "verse": "Quae de nova impudentia et cornicibus"
            },
            {
                "verse": "Sane impudens non sim quod artem musicam"
            },
            {
                "verse": "Tractare iudicaverim omnibus quidem"
            },
            {
                "verse": "Licere, cuius palma vel Terentio"
            },
            {
                "verse": "Teste in medio sit posita laudi non potest"
            },
            {
                "verse": "Non esse, quod rudes tyrunculi velint"
            },
            {
                "verse": "Virtutis edere specimen vel per iocum"
            },
            {
                "verse": "Ut serio ausint hostibus concurrere."
            },
            {
                "verse": "Tum nolo quisquam nos putet cornicibus"
            },
            {
                "verse": "Configere oculos quod domi nostrae recens"
            },
            {
                "verse": "Nata actione, gratiam nobis bonam"
            },
            {
                "verse": "Venemur, a nobis probatis fabulis"
            },
            {
                "verse": "Plauti atque item Terentii velut simul"
            },
            {
                "verse": "De ponte deiectis. Nihil nos Zoile"
            },
            {
                "verse": "Vel dente vel livore tuo commoveris."
            },
            {
                "verse": "Etenim Terentio atque Plauto suas"
            },
            {
                "verse": "Laudes ut optims poetis stare, qui"
            },
            {
                "verse": "Nolit, meretur is quidem probra omnium."
            },
            {
                "verse": "At nos poemate hoc etiamnum a follibus"
            },
            {
                "verse": "Calente, nemini suam ademptum gloriam"
            },
            {
                "verse": "Venimus ipsi inglorii.Tantum id studet"
            },
            {
                "verse": "Grex histricus vobis levare nauseam"
            },
            {
                "verse": "Quam plurimam accepistis ex iis fabulis"
            },
            {
                "verse": "Quas vel panis frustro exciti quidam exhibent"
            },
            {
                "verse": "Frequentius quam doctius, palmarium"
            },
            {
                "verse": "Sibi pollicentes inde quod bonas male"
            },
            {
                "verse": "Semel atque iterum recoxerint Comoedias"
            },
            {
                "verse": "Quibus suam scabiem affricant illi, haud minus"
            },
            {
                "verse": "In explicando quam exhibendo. Ringitur"
            },
            {
                "verse": "Ibi nescio quis. Heus tu, quid ardent lumina,"
            },
            {
                "verse": "Ecquid caput motas, quasi iratum admodum?"
            },
            {
                "verse": "Vah, an ulcus est tactum tibi? Credo quia"
            },
            {
                "verse": "Malum videre interminari.Sed tibi, en"
            },
            {
                "verse": "Unguem hunc medium. Placere enim tantum bonis"
            },
            {
                "verse": "Studemus, ii numquam vitio vortent, sui"
            },
            {
                "verse": "Quod senserint studio fieri, si non satis"
            },
            {
                "verse": "Feliciter per omnia , sedulo tamen."
            },
            {
                "verse": "Quod restat, o spectator, optime, ne grave"
            },
            {
                "verse": "Tibi sit, silentio favere litteris"
            },
            {
                "verse": "Dum intenditur grex noster actiunculae"
            },
            {
                "verse": "Quam suscipit tibi ut operam suam probet."
            },
            {
                "verse": "Quod si placebit interim, nihil amplius"
            },
            {
                "verse": "Memineris atque debitum plausum dare."
            },
            {
                "verse": "In prologo haec satis. Periocha sic habet."
            }
        ],
        [
            {
                "verse": "Argumentum comoediae"
            }
        ],
        [
            {
                "verse": "Duos cum haberet filios pater, abdicat"
            },
            {
                "verse": "Iuniorem, is a patre accepta substantia"
            },
            {
                "verse": "Statim peregre profectus perditissimis"
            },
            {
                "verse": "Sese applicat nebulonibus, mox alea"
            },
            {
                "verse": "Lascivia, luxu foede rem prodigit."
            },
            {
                "verse": "Ex hinc eo calamitatis incidit"
            },
            {
                "verse": "Ut rebus exutus siliquis et glandibus"
            },
            {
                "verse": "Famem eximeret,cui, cum pertaesum inediae"
            },
            {
                "verse": "Esset, paternam regreditur supplex domum."
            },
            {
                "verse": "Pater reducem sibi gratulatur filium,"
            },
            {
                "verse": "Amplectitur sub haec epulatum provocat."
            }
        ]
    ]
}