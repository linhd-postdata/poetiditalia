{
    "author": "Elisio Calenzio",
    "title": "Hector libellus",
    "url": "http://www.poetiditalia.it/texts/CALENZIO|hect|001",
    "text": [
        [
            {
                "verse": "Phoebe, mone meliora, rogo. Quid tristia vatem"
            },
            {
                "verse": "Prodigia horrendosque iubes haurire tumultus?"
            },
            {
                "verse": "Nescio quid superi nobis crudele minantur,"
            },
            {
                "verse": "Quove trahant Stigiae pendentia fila sorores."
            },
            {
                "verse": "Horresco. Nova bella tremens, nova proelia cerno."
            },
            {
                "verse": "Aspicio Iliacis surgentem sepulchris"
            },
            {
                "verse": "Hectora Priamiden; ut torvo infrenditant ore,"
            },
            {
                "verse": "Ut rugit fronte atque oculis truculentus et acri"
            },
            {
                "verse": "Pallidus aspectu crispoque in crine tremendus!"
            },
            {
                "verse": "Spumat apro similis magnaque exestuat ira"
            },
            {
                "verse": "Horridus incensaque furens tota urbe vagatur,"
            },
            {
                "verse": "Quasve per arva ferox iactat Retheia voces:"
            },
            {
                "verse": "\"En quid hoc est? Ubi nam Priamus, qui sceptra tenebat,"
            },
            {
                "verse": "Et genitrix? Ubi tot claro de sanguine fratres"
            },
            {
                "verse": "Et puer Astianas et digna cubilibus uxor?"
            },
            {
                "verse": "Quid cecidere domus divinaque Pergama Troiae?"
            },
            {
                "verse": "En iacet Ilium et alta deum delubra ruerunt."
            },
            {
                "verse": "At Simois tantum super est et Xantus et Ida"
            },
            {
                "verse": "Et littus patrium quae non potuere moveri."
            },
            {
                "verse": "Quis Troiam antiquam, felicis nominis urbem,"
            },
            {
                "verse": "Eruit? Hoc regnum Priami? Pro Iupiter!, unde"
            },
            {
                "verse": "Tanta in Dardanios iniuria lata nepotes?"
            },
            {
                "verse": "Sic morimur, Frigii reges? Sic perdere Teucros"
            },
            {
                "verse": "Insensi superi potuere urbemque potentem?"
            },
            {
                "verse": "Non patiar nostram extingui sine vindice gentem."
            },
            {
                "verse": "Quo ferar? Agnosco Graiorum insignia regum"
            },
            {
                "verse": "Armaque Prothelei et nomen fallacis Ulixis."
            },
            {
                "verse": "Antiquumque odium non tota e mente recessit."
            },
            {
                "verse": "Hoc mihi apud manes suffectam cede sororem"
            },
            {
                "verse": "Narrantem memini, latices ignara priusquam"
            },
            {
                "verse": "Hausisset, Troiam excisam Priamumque peremptum"
            },
            {
                "verse": "Et fratres totamque domum Frigiosque nepotes"
            },
            {
                "verse": "Graiorum insidiis et nota fraude virorum,"
            },
            {
                "verse": "Seque ipsam Aeacidae simul occubuisse sepulchro."
            },
            {
                "verse": "Sic certe est. Vos me, Eumenides, vos ferte furentem"
            },
            {
                "verse": "In Danaos. Te te Ditem et tua numina iuro"
            },
            {
                "verse": "Ultorem; fruar auxilio et melioribus armis."
            },
            {
                "verse": "Si sumus invisi superis, tua signa sequemur\"."
            },
            {
                "verse": "Quid furit insanus? Iam iam clamore tremendo"
            },
            {
                "verse": "Germanos vocat et Sigeia territat arva."
            },
            {
                "verse": "En Paris, en alii, Deiphebus, et acer in armis"
            },
            {
                "verse": "Troilus it torquens oculos et brachia iactans."
            },
            {
                "verse": "Nescio quid meditatur. Habet puer improbus ensem"
            },
            {
                "verse": "Sanguine nigrantem et picea ferrugine tinctam."
            },
            {
                "verse": "Cui rabidus poenas et vulnera seva minatur?"
            },
            {
                "verse": "Ast ipse ad tumulum magni furibundus Achillis"
            },
            {
                "verse": "Hector abit, spargit cineres et clausa sepulchro"
            },
            {
                "verse": "Membra viri lacerat; strident sub dentibus ossa."
            },
            {
                "verse": "Pro scelus, o rabido facinus crudele leoni,"
            },
            {
                "verse": "Faucibus humanis humana rescindere membra!"
            },
            {
                "verse": "\"Mene - ait - extinctum potuisti, perfide, saeve"
            },
            {
                "verse": "Circum urbem patriam raptare iterumque iterumque"
            },
            {
                "verse": "Demissum curru, dehinc auro vendere corpus?"
            },
            {
                "verse": "Accipe nunc; utinamque utinam tua viva darentur"
            },
            {
                "verse": "Viscera et venis quem possem haurire cruorem,"
            },
            {
                "verse": "Non cinis et quae nunc arentia mandimus ossa."
            },
            {
                "verse": "Persequar omne genus Dolopum, genus omne tuorum,"
            },
            {
                "verse": "Perfide, et excindam flamis ferroque fameque,"
            },
            {
                "verse": "Evertam veteres Tebas Pithiamque revellam,"
            },
            {
                "verse": "Extinctumque Frigem post tempora sentiet Argos"
            },
            {
                "verse": "Meque meosque atavos flebit cineresque meorum\"."
            },
            {
                "verse": "Instat Alexander dictis atque aggerat iras:"
            },
            {
                "verse": "\"Si potui, germane, sequi tua proelia quondam,"
            },
            {
                "verse": "Dum stabat regno Priamus sceptrumque tenebat"
            },
            {
                "verse": "Infelix, multo natorum marte superbus,"
            },
            {
                "verse": "Et nunc ante alios potero nec Graia timebo"
            },
            {
                "verse": "Agmina nec geminos fugiam bellator Atridas."
            },
            {
                "verse": "Nil mihi crudele in Danaos dirumque videri"
            },
            {
                "verse": "Unquam adeo poterit, cum tot data funera nobis"
            },
            {
                "verse": "Et patriae cladem lachrimasque in pectore volvo."
            },
            {
                "verse": "Hei mihi, quos gemitus Frigiae, quos illa dolores"
            },
            {
                "verse": "Insperata dies Priamo afflictaeque parenti,"
            },
            {
                "verse": "Quos nobis dedit, ante oculos faciemque tuorum"
            },
            {
                "verse": "Cum ruis hostili traiectus pectora telo,"
            },
            {
                "verse": "Cum te sub Danais nostri flevere cadentem!"
            },
            {
                "verse": "Nec lachrimis modus ullus erat nec vocibus usquam"
            },
            {
                "verse": "Per Troiam. Magnis resonabat questibus Ida,"
            },
            {
                "verse": "Cum trahere exanimum corpus tua menia circum"
            },
            {
                "verse": "Aspicimus dirum Aeaciden sparsamque cruore"
            },
            {
                "verse": "Hectoreo Iliacam tellurem ac vulnera nullis"
            },
            {
                "verse": "Defecisse locis et opertos sanguine vultus."
            },
            {
                "verse": "Quem tunc rere animum nobis Frigibusque relictis"
            },
            {
                "verse": "Quemve fuisse patri, cum te, germane, supulchro"
            },
            {
                "verse": "Condimus? Hic visi bellum patriaeque salutem"
            },
            {
                "verse": "Linquere et immiti portas aperire tiramno."
            },
            {
                "verse": "Nec longe nimium post tristia funera et ignes"
            },
            {
                "verse": "Hectoreos iterum moestis assistere rebus"
            },
            {
                "verse": "Cogimur et, dire, ad tua busta, extincte, vocamur,"
            },
            {
                "verse": "Troile, cum lachrimis. Hic vulnera flemus eadem"
            },
            {
                "verse": "Facta manu, hic moesta geminamus voce querelas"
            },
            {
                "verse": "Et patriam antiquam, simul et genus omne superbum"
            },
            {
                "verse": "Flevimus Iliacasque domos Troiamque cadentem."
            },
            {
                "verse": "Tunc oblitus ego Priami patriaeque meique"
            },
            {
                "verse": "Aggredior ferro iuvenem nullo arma timentem."
            },
            {
                "verse": "Plurima perque animam sceleratam vulnera victor"
            },
            {
                "verse": "Eieci canibusque dedi populantibus artus."
            },
            {
                "verse": "Post illud, fateor, tristem me vindice casum"
            },
            {
                "verse": "Diraque tela tuli et cecidi Telamone creato."
            },
            {
                "verse": "Detulit una duos in tristia Tartara cimba."
            },
            {
                "verse": "Dardaniae flamas atque ultima fata parentis"
            },
            {
                "verse": "Non vidi, video vulsam a radicibus urbem"
            },
            {
                "verse": "Atque aequata solo mea menia. Pro furor! ibunt"
            },
            {
                "verse": "Incensamque ferent Troiam sine vindice Graii?"
            },
            {
                "verse": "Te, germane, sequar nec me aspernabere bello\"."
            },
            {
                "verse": "Dixit et excussa frendens cervice minatur."
            },
            {
                "verse": "Prosequitur puer infelix et talibus ardens"
            },
            {
                "verse": "Troilus ingeminat dictis: \"Per Tartara et umbras"
            },
            {
                "verse": "Perque meos iuro cineres manesque meorum,"
            },
            {
                "verse": "Te nunquam, germane furens, per tela per ignes"
            },
            {
                "verse": "Desero, tecum una flamis incensa cremabo"
            },
            {
                "verse": "Moenia Mirmidonum gaudens ipsosque per omnes"
            },
            {
                "verse": "Persequar exilio et crudeli vulnere terras"
            },
            {
                "verse": "Schiriadas ferro extinguam nec proelia sistam,"
            },
            {
                "verse": "Donec cuncta pari tristetur Grecia luctu"
            },
            {
                "verse": "Et passim Iliacos aequet deleta labores."
            },
            {
                "verse": "Sed quos ira magis faciles differtur in annos?"
            },
            {
                "verse": "Quin properamus? Ubi es, Deiphebe oblite tuorum?"
            },
            {
                "verse": "Quid meditare? Taces vultum demissus et acres"
            },
            {
                "verse": "In terram fixos oculos mentemque fatigas\"."
            },
            {
                "verse": "Incipit ille: \"Tacens equidem sub corde voluto"
            },
            {
                "verse": "Nostrorum insidias et apertam nocte per umbram"
            },
            {
                "verse": "Troiam Argis totoque immissos agmine Graios"
            },
            {
                "verse": "Cum flamis urbem in patriam et delubra deorum."
            },
            {
                "verse": "Heu noctem infandam Priamo Frigibusque mihique!"
            },
            {
                "verse": "Vos, dire extincti fratres lachrimisque sepulti!"
            },
            {
                "verse": "Cum Priamus vocat infelix in regia Teucros"
            },
            {
                "verse": "Atria et in medium quid cuique in mente resurgat"
            },
            {
                "verse": "Ferre iubet, pacem primus veniamque precari"
            },
            {
                "verse": "Antenor reddique Helenen pro foedere suadet."
            },
            {
                "verse": "Non tulit Amphimacus talemque ingentibus ausis"
            },
            {
                "verse": "Increpat et patri bellum pro funere fratrum"
            },
            {
                "verse": "Promittit laudatque una seu sorte perire,"
            },
            {
                "verse": "Seu patriam sevis ulcisci acerrimus armis."
            },
            {
                "verse": "Arguit Aeneas animum sortemque futuram."
            },
            {
                "verse": "Nos contra exoritur per regia tecta tumultus"
            },
            {
                "verse": "Et voces variae et dispar sententia regni"
            },
            {
                "verse": "Verbaque plus iusto Frigium tangentia regem."
            },
            {
                "verse": "Hic Priamus fatis casuque invictus acerbo"
            },
            {
                "verse": "Imperat exposci bellum pacemque relinqui."
            },
            {
                "verse": "Nec sine Marte mori statuit. Nos iussa secuti"
            },
            {
                "verse": "Bella iterum Danais iterumque abiecta paramus"
            },
            {
                "verse": "Arma virisque animos et iustas addimus iras."
            },
            {
                "verse": "Tum ferus ante alios, divorum oblitus et urbis"
            },
            {
                "verse": "Antenor sotios vocat in sua tecta furentes"
            },
            {
                "verse": "Aut odio aut captos pretio tristive pavore."
            },
            {
                "verse": "Conveniunt scelus in patrium sub nocte per umbram"
            },
            {
                "verse": "Pollidamas facti interpres Dolonque ferusque"
            },
            {
                "verse": "Amphimadas, ferus Ucalegon Venerisque nefandae"
            },
            {
                "verse": "Filius Aeneas, Priami gener, impius ipse"
            },
            {
                "verse": "Et pater anchises. Factoque hic foedere leti"
            },
            {
                "verse": "Admittunt Danaos et Teucria moenia pandunt,"
            },
            {
                "verse": "Qua sub marmoreo patuit Sigea caballo."
            },
            {
                "verse": "Ipse Neoptolemum facti dux acer in arcem"
            },
            {
                "verse": "Ducit opemque viro telis facibusque ministrat."
            },
            {
                "verse": "Ille ante ora deum longevum seva parentem"
            },
            {
                "verse": "Obtruncat flamasque iacit per inania tecta."
            },
            {
                "verse": "Ardet ubique deum domus et labor, excita Troia."
            },
            {
                "verse": "Undique sparsa ruunt celeres in moenia Graii."
            },
            {
                "verse": "Incendunt, violant, rapiunt mactantque feruntque"
            },
            {
                "verse": "Immistique cadunt Teucris et vulnera plorant."
            },
            {
                "verse": "Hic ego Mirmidonum multo cum sanguine vitam"
            },
            {
                "verse": "Deserui vobisque comes sub Tartara veni."
            },
            {
                "verse": "Non Danaos igitur ferro, germane, petendos"
            },
            {
                "verse": "Esse reor tantum, sed diram Antenoris urbem"
            },
            {
                "verse": "Aeneadasque fero quaerendos Marte per orbem,"
            },
            {
                "verse": "Quocunque invisas posuere in littore sedes."
            },
            {
                "verse": "Fratrem Helenum poscamus\". Adest. \"Dic, optime vatum, ****"
            },
            {
                "verse": "Qui nosti secreta deum, qui stagmina solvis\"."
            },
            {
                "verse": "Haec Timbreus ait facie pallente sacerdos:"
            },
            {
                "verse": "\"Dixi olim expretus Troiae Frigibusque futurum"
            },
            {
                "verse": "Excidium, nec me tripodes Phoebusve fefellit."
            },
            {
                "verse": "Vidistis quantas, germani, admisimus iras"
            },
            {
                "verse": "Divorumque hominumque, et moestam flevimus urbem"
            },
            {
                "verse": "Nos, quibus incensos potuit fortuna penates"
            },
            {
                "verse": "Exitiumque domus ostendere, vos pia circum"
            },
            {
                "verse": "Moenia divinosque infesto vulnere muros,"
            },
            {
                "verse": "Germani, cecidistis et ipso in tempore belli."
            },
            {
                "verse": "Ast ego post cineres Troiae, post tanta meorum"
            },
            {
                "verse": "Funera et exequias indignaque fata parentis"
            },
            {
                "verse": "Aspexi casum parvi Astianattis et idem"
            },
            {
                "verse": "Cum caderet Graio iugulata Polixena busto,"
            },
            {
                "verse": "Servitiumque tuli misera cum matre superbi"
            },
            {
                "verse": "Aeacidae, simul Andromache, quae nupta marito"
            },
            {
                "verse": "Moesta Neoptolemo mecum sua pignora flebat."
            },
            {
                "verse": "Nunc aliter superi et magno labentia caelo"
            },
            {
                "verse": "Sidera (siquid habent veri pia lumina) suadent."
            },
            {
                "verse": "Nec frustra didici causas temptare latentes"
            },
            {
                "verse": "Rerum humanarum divinaque munera sensi."
            },
            {
                "verse": "Unde homini ratio et mentem quibus ignibus hausit,"
            },
            {
                "verse": "Quae terras potuere polo vincire catenae,"
            },
            {
                "verse": "Quisve potens animis numerum dedit, unde hominum mors,"
            },
            {
                "verse": "Et varios celi motus et sidera novi,"
            },
            {
                "verse": "Unde trahant stellae radios, quis torqueat orbes"
            },
            {
                "verse": "Contrarios, quotiens Phoebe declinet ab auge,"
            },
            {
                "verse": "Dum redit in Cancrum sol aureus, unde laboret"
            },
            {
                "verse": "Exesum populis ignem demittere Phoebus,"
            },
            {
                "verse": "Quor magis urget equos percurritque otius orbem"
            },
            {
                "verse": "Vere novo quam sub Cancro vel sub Capricorno,"
            },
            {
                "verse": "Quid properat, nunc sera meat Latonia virgo,"
            },
            {
                "verse": "Nunc latet, oscura nunc iactat cornua fronte,"
            },
            {
                "verse": "Nunc totos aperit vultus orbemque reducit,"
            },
            {
                "verse": "Et totiens stratis illudit Cinthia terris."
            },
            {
                "verse": "Nec Martem horrendum visu torvumque Saturnum"
            },
            {
                "verse": "Aut Paphiae Veneri comitem Stilbona recuso."
            },
            {
                "verse": "Novi etiam volucres atque exta trementia, tandem"
            },
            {
                "verse": "Omnia pollicitis video spirare secundis."
            },
            {
                "verse": "Praeterea si vera monet me dicere Apollo,"
            },
            {
                "verse": "Hector, habe hoc, haud ulla time contraria fata."
            },
            {
                "verse": "Excindes Danaos, Partum ditione tenebis"
            },
            {
                "verse": "Imperium legesque dabis Troiamque recondes."
            },
            {
                "verse": "Verum ubi tempus erit, quo sol pater aureus ima"
            },
            {
                "verse": "Fronte quaterdenas repetitis orbibus auges"
            },
            {
                "verse": "Transierit totidemque soror compleverit orbes,"
            },
            {
                "verse": "Impia tum magno se Grecia tota tumultu"
            },
            {
                "verse": "Excutiet lateque fremet Martemque novabit,"
            },
            {
                "verse": "Romanasque aties, et quas videt Hesperus et quas"
            },
            {
                "verse": "Respicit obliqua decurrens luce boetes,"
            },
            {
                "verse": "In te, germane, irruere et tua signa videbis."
            },
            {
                "verse": "O quae tum cedes, o quantum sanguinis illo"
            },
            {
                "verse": "Fundetur, quae fata ferent crudelia Teucri!"
            },
            {
                "verse": "Eiciere loco tandem Graiosque relinques."
            },
            {
                "verse": "Hic tu nequa time Danaorum proelia, frater,"
            },
            {
                "verse": "Nec te quodcunque est peregrinum terreat agmen."
            },
            {
                "verse": "Sume animos atque arma para gentemque furentem"
            },
            {
                "verse": "Aggredere ingenti numero et maiore paratu."
            },
            {
                "verse": "Atque iterum cape Mirmidones sedemque relictam"
            },
            {
                "verse": "Et larga populos frena ditione Pelasgos;"
            },
            {
                "verse": "Mox alios ferro et crudeli Marte per orbem"
            },
            {
                "verse": "Insequere. Aspicio sub Teucria iura potentem"
            },
            {
                "verse": "Venturam Hesperiam multo cum sanguine et urbes"
            },
            {
                "verse": "Pandonas Rhenumque humilem Gallosque frementes."
            },
            {
                "verse": "Et nisi fata vetent poterintque resistere Parcae"
            },
            {
                "verse": "Aut sua perpetuus mutarit Iupiter orsa,"
            },
            {
                "verse": "Urbs olim geminis male condita fratribus uni"
            },
            {
                "verse": "Non fles? Non superos in te sua tela ferentes"
            },
            {
                "verse": "Moesta rogas meliora? Rues altissima tandem."
            },
            {
                "verse": "Tempus erit cum te stratam mirabitur hospes,"
            },
            {
                "verse": "Tarpeio speculatus agros et moenia dicet:"
            },
            {
                "verse": "\"Haeccine magna ducum genitrix? Haec maxima quondam"
            },
            {
                "verse": "Terrarum, cui vix totus suffecerat orbis,"
            },
            {
                "verse": "Unde tot hesperii vates cecinere deorum"
            },
            {
                "verse": "Progeniem victricem armis belloque potentem?"
            },
            {
                "verse": "Quam Romam dixere patres urbemque superbam,"
            },
            {
                "verse": "Terrarum dominam? Nunc triste et inane cadaver\"."
            },
            {
                "verse": "Nil venit aeternum sub sidera, credite fatis."
            },
            {
                "verse": "Haec monuisse sat est Helenum, sed cetera cunctis"
            },
            {
                "verse": "Tempora crudele exitium flamasque minantur\"."
            },
            {
                "verse": "Conticuit vates. Quid nam excitat Hector?"
            },
            {
                "verse": "\"Hancine, germani, cladem patiemur inulti?"
            },
            {
                "verse": "Hosne inpune ferent obitus, sine vindice tantam"
            },
            {
                "verse": "Iniuriam Priamo et natis fecisse Pelasgos,"
            },
            {
                "verse": "Turpiter incensam patriam regemque parentem"
            },
            {
                "verse": "Mactatum ante aras, iugulatam ad busta sororem,"
            },
            {
                "verse": "Servum Helenum matremque hecuben ipsamque Pelasgo"
            },
            {
                "verse": "Donatam Andromachen comuni sorte marito,"
            },
            {
                "verse": "Demissum scopulo natum raptamque per aras"
            },
            {
                "verse": "Cassandram, amissos tot iniquo funere fratres"
            },
            {
                "verse": "Et nos preterea per vulnera seva peremptos?"
            },
            {
                "verse": "Quid potuere magis Danai? Quae denique in hostes"
            },
            {
                "verse": "Peiora aut ulli poterunt graviora putare?"
            },
            {
                "verse": "Aut quid Dardanio generi modo denique restat?"
            },
            {
                "verse": "Ereptum imperium, deletum nomen et urbes"
            },
            {
                "verse": "Incensae, violata domus sparsique penates"
            },
            {
                "verse": "Sanguine, servitium. Num graviora feremus,"
            },
            {
                "verse": "Cum non sint graviora hominum? Properanda profecto est"
            },
            {
                "verse": "Ultio. Vos me nunc sumptis comitaminor armis,"
            },
            {
                "verse": "Germani. Extinguam Danaos et vulnera reddam,"
            },
            {
                "verse": "Iactabo tecta in flamas omnemque cremabo"
            },
            {
                "verse": "Dulichiam et campis equabo ingentibus urbes."
            },
            {
                "verse": "Perdam aties, perdam arva et opes, populisque superbis"
            },
            {
                "verse": "Terror ero, maria ac terras caelumque movebo"
            },
            {
                "verse": "Et tremere Argolicos montes et littora Coha"
            },
            {
                "verse": "Spartenque et magnas cogam servire Micenas"
            },
            {
                "verse": "Imperio Frigio. Iuvat exiliisse sepulchris"
            },
            {
                "verse": "Et caelo revocasse animam. Si, Tartara, posthac"
            },
            {
                "verse": "Aeolidenque unquam et labentia saxa revisam,"
            },
            {
                "verse": "Haud equidem non ultus eam patriamque domumque"
            },
            {
                "verse": "Et meme Frigiosque deos Priamumque parentem:"
            },
            {
                "verse": "Aeacus inferna redeuntem sede timebit."
            },
            {
                "verse": "Quid moror? Hoc placitum superis alternaque poscunt"
            },
            {
                "verse": "Stagmina, nec Stigio frustra revocamur ab Orcho."
            },
            {
                "verse": "En ruit auxilio cunctis e partibus ingens"
            },
            {
                "verse": "Teucria. Iam spectate duces ultricibus armis,"
            },
            {
                "verse": "Qui quondam ad Troiam bello cecidere Pelasgo."
            },
            {
                "verse": "Undique bella cient danais flamasque minantur."
            },
            {
                "verse": "Portius Ascaniusque Friges et letus in armis"
            },
            {
                "verse": "Antipus, e Litia Sarpedon sevit et acer"
            },
            {
                "verse": "Glaucus, item Zelia curvato Pandarus arcu"
            },
            {
                "verse": "Et dux Amphiarastus, agit ferus agmina Perses"
            },
            {
                "verse": "Dardanio veniens cum Memnone gentis Eoae,"
            },
            {
                "verse": "Nestrius Amphimacusque ruunt, Colophonia pubes,"
            },
            {
                "verse": "In pugnam veteris memores ad Pergama belli,"
            },
            {
                "verse": "Eupesus Hippotheum Larissae a moenibus urget,"
            },
            {
                "verse": "Amphius Adrastusque movent Agrestia regna,"
            },
            {
                "verse": "Poenia Prethemeso bellum duce concitata ardens,"
            },
            {
                "verse": "Cernite, Pistropilo Boetia, Tracia Pirrho"
            },
            {
                "verse": "Sevit et Archiloco, fervet Cixonia Remo,"
            },
            {
                "verse": "Cogit alizonios immitis Epistropus Argis,"
            },
            {
                "verse": "Patria Philomenes Palaconia regna relinquit"
            },
            {
                "verse": "Magnanimus, quondam solitus prostrare catervas"
            },
            {
                "verse": "Argolicas mecumque duces demittere morti."
            },
            {
                "verse": "En domitrix animosa virum fulgentibus armis"
            },
            {
                "verse": "Pentasilea ruit medios furibunda per enses,"
            },
            {
                "verse": "Bellum iramque fremens Danais indicere temptat."
            },
            {
                "verse": "Nulla mora est. Parere parant. Assum, optima virgo,***"
            },
            {
                "verse": "Pro superi, quae tot populos invisa ducesque"
            },
            {
                "verse": "Terra tulit? Video innumeris fervere catervis"
            },
            {
                "verse": "Sigeos montes et Teucria littora passim."
            },
            {
                "verse": "Antiquam veluti quercum seu turbine tactam"
            },
            {
                "verse": "Seu ferro aut crebris Terei trucis ictibus illam"
            },
            {
                "verse": "Protinus innumeris formicae milibus abdunt,"
            },
            {
                "verse": "Concursant sumoque fremunt a stipite, nec iam"
            },
            {
                "verse": "Sufficiunt trunci, campos funduntur in omnes,"
            },
            {
                "verse": "Sic quoque Dardaniae turmae, quis Troia tellus"
            },
            {
                "verse": "Deficit, en maria et fluctus rate currere tentant,"
            },
            {
                "verse": "Arma parant. Prohibete minas, di cuncta potentes!"
            },
            {
                "verse": "Undique sevus agit populos in proelia Mavors."
            },
            {
                "verse": "Non colles campique viris, non aequora classi"
            },
            {
                "verse": "Sufficiunt, ducitque rates eurosque ministrat"
            },
            {
                "verse": "Aeolus et placidam Neptunni verberat undam."
            },
            {
                "verse": "Tete, Graia, petunt tanto conamine, tellus."
            },
            {
                "verse": "Aspicio torquere tuos in carbasa portus"
            },
            {
                "verse": "Et tandem armatas sistunt in littore turmas."
            },
            {
                "verse": "Non capit innumeros infelix Grecia Teucros."
            },
            {
                "verse": "Bella gerunt. Ferus ante alios ut fulminat Hector!"
            },
            {
                "verse": "Obsedere urbem antiquam Bizantiaque arva."
            },
            {
                "verse": "Perstrepit omnis ager silvaeque ante ora recedunt,"
            },
            {
                "verse": "Littora curva sonant passim lateque remugit"
            },
            {
                "verse": "Aether et immensum resonat percussus aenis"
            },
            {
                "verse": "Ictibus. Ingeminant ignes Vulcaniaque arma,"
            },
            {
                "verse": "Et teli volat omne genus celeresque feruntur"
            },
            {
                "verse": "Per caelum abrupti montes, immania saxa"
            },
            {
                "verse": "Decrescunt summoque ruunt a culmine turres,"
            },
            {
                "verse": "Procumbunt muri, iam moenia tuta patescunt."
            },
            {
                "verse": "Primus in audentes Priameius irruit heros,"
            },
            {
                "verse": "Subsequitur genus omne Asiae Danaosque trucidant"
            },
            {
                "verse": "Et Graias populantur opes. Te, maxime, cerno,"
            },
            {
                "verse": "Graiorum, Priamo comitem sotiumque laboris."
            },
            {
                "verse": "Idem te casus longevum, sceptra tenentem"
            },
            {
                "verse": "Excipit et sine honore iaces in pulvere truncus."
            },
            {
                "verse": "Hostis habet late regnum victisque superbi"
            },
            {
                "verse": "Dardanidae Argivis et Troius imperat Hector."
            },
            {
                "verse": "Ecce alia de parte ruunt in proelia turmae"
            },
            {
                "verse": "Auxoniae magnoque fremens Europa tumultu"
            },
            {
                "verse": "Excitat in Teucros vires populosque furentes."
            },
            {
                "verse": "Emicat ante alios aquilae fulgentis imago,"
            },
            {
                "verse": "Nec te, Galle, minor sevis exasperat armis"
            },
            {
                "verse": "Impetus. Agnosco felicia signa ducesque."
            },
            {
                "verse": "Conseruere manus aties; boat undique caelum"
            },
            {
                "verse": "Et fremitu resonant silvae dirusque per omnes"
            },
            {
                "verse": "Sevit agros Danaum multo cum sanguine Mavors."
            },
            {
                "verse": "At Frigii dant terga fugae Martemque relinquunt."
            },
            {
                "verse": "Turba cadunt fugitiva, cadunt in littore Teucri."
            },
            {
                "verse": "Heus nostri!, date dira manu, date vulnera genti"
            },
            {
                "verse": "Dardaniae et patriis propellite finibus hostem."
            },
            {
                "verse": "Nostra haec alma dies, nostra est victoria. Cedunt"
            },
            {
                "verse": "Laumedontiadae patrioque in limine sistunt."
            },
            {
                "verse": "Signa viri fortesque duces in proelia cogunt."
            },
            {
                "verse": "Iam pulsi revocant vires trans aequora Troes,"
            },
            {
                "verse": "Arma iterum comitesque parant, omnisque movetur"
            },
            {
                "verse": "In Danaos Asiae tellus populique frementes,"
            },
            {
                "verse": "Atque iterum portus Graiae telluris et urbes"
            },
            {
                "verse": "Invadunt numero maiore sub Hectore, qualem"
            },
            {
                "verse": "Nec magno quicunque natant sub equore pisces,"
            },
            {
                "verse": "Nec volucres caelo poterunt aequare volantes."
            },
            {
                "verse": "Cedite Romani. Satis est voluisse potentes"
            },
            {
                "verse": "Vincere. Cum magnis superis contendere durum est."
            },
            {
                "verse": "Ianque abit in predam Sparthe, clarasque Micenas"
            },
            {
                "verse": "Aspicio Pithiamque viris Colaphinque Pilumque"
            },
            {
                "verse": "Nestoreum Locrosque iterum succumbere Oleos,"
            },
            {
                "verse": "Et Cretam Iovis antiquam, Idomeneia regna,"
            },
            {
                "verse": "Xantippique domum Melibeiaque arva Philontis,"
            },
            {
                "verse": "Calcedonem Antipidum genitricem et dira Toantis"
            },
            {
                "verse": "Moenia, Prothelei Magnesia tecta Rodumque."
            },
            {
                "verse": "Velluntur postes Itacae rapidoque feruntur"
            },
            {
                "verse": "Igne domus, quondam Lahertia regna, caditque"
            },
            {
                "verse": "Magna faretrato Polibetae grata Larissa,"
            },
            {
                "verse": "Et Salamina iacet Telamonia, diruta Lemnos"
            },
            {
                "verse": "Et Choum et magnae mutarunt nomen Athenae."
            },
            {
                "verse": "Flet Stelenum fortesque duces quos protulit Argos;"
            },
            {
                "verse": "Ciprum et Schiriadas vastant hominesque domosque."
            },
            {
                "verse": "Tandem victa iaces, magnarum Grecia rerum"
            },
            {
                "verse": "Inventrix divumque parens et maxima quondam"
            },
            {
                "verse": "Terrarum ingeniis et virginis arte Minervae."
            },
            {
                "verse": "Nec sufferre valent nostri fusique per omnes"
            },
            {
                "verse": "Diffugiunt (miserum!) campos urbesque relictas."
            },
            {
                "verse": "At iovis, indignum facinus, cadit alitis ingens"
            },
            {
                "verse": "Gloria, sed magno se successore tuentur"
            },
            {
                "verse": "Deserti per rura viri camposque iacentes."
            },
            {
                "verse": "Nec minor ille piis atavis claroque parente"
            },
            {
                "verse": "Audet adire ferox paucis cum milibus hostem"
            },
            {
                "verse": "Innumeris cintum clipeis et milite forti"
            },
            {
                "verse": "Et turbare vias atiesque avertere bello."
            },
            {
                "verse": "Nec sistunt nec castra movent sine vulnere Graii."
            },
            {
                "verse": "Sanguine spumat ager vicinaque littora. Tandem"
            },
            {
                "verse": "Occidit infelix patriae defensor et omnes"
            },
            {
                "verse": "In comitem Frigiae sese vertere falanges."
            },
            {
                "verse": "Ferte laboranti auxilium, succurrite Gallo"
            },
            {
                "verse": "Quisquis ubique potens armis seu viribus ullis,"
            },
            {
                "verse": "Quique auro et magnis opibus, qui classe fugaci."
            },
            {
                "verse": "Nec tu adeo, Romane, animum permitte furori,"
            },
            {
                "verse": "Ne patere incassum vires ac grandia solvi"
            },
            {
                "verse": "Nomina, siqua tua est pietas, sive hic tua primum"
            },
            {
                "verse": "Res agitur. Properate, hominum genus utile nulli,"
            },
            {
                "verse": "Ignavum, satur, pecus et lasciva"
            },
            {
                "verse": "O genitor, magno qui prospicis omnia caelo,"
            },
            {
                "verse": "Aspicis haec paterisque, deum pater atque hominum rex,"
            },
            {
                "verse": "Nimirum pateris: tuaque haec iustissima nostri est"
            },
            {
                "verse": "Ultio. Sigeas servitum hinc imus ad urbes."
            },
            {
                "verse": "Hesperiam, Hesperiam clamant omnisque sub ipso"
            },
            {
                "verse": "Nomine versatur rumor. Parat impetus ignes"
            },
            {
                "verse": "Armaque Troiugenum populis incognita nostris."
            },
            {
                "verse": "Claude, oro, secreta deum, pater optime, vati,"
            },
            {
                "verse": "Claude perhorrendis iam iam miracula monstris."
            },
            {
                "verse": "Non ego fata meae patriae clademque futuram"
            },
            {
                "verse": "Aspiciam. Videant alii quibus impia vita est."
            }
        ],
        []
    ]
}