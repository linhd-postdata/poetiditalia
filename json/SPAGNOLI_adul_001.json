{
    "author": "Battista Mantovano",
    "title": "adulescentia",
    "url": "http://www.poetiditalia.it/texts/SPAGNOLI|adul|001",
    "text": [
        [],
        [
            {
                "verse": "de honesto amore et felici eius exitu"
            }
        ],
        [
            {
                "verse": "Fortunatus"
            },
            {
                "verse": "Fauste, precor, gelida quando pecus omne sub umbra"
            },
            {
                "verse": "Ruminat, antiquos paulum recitemus amores,"
            },
            {
                "verse": "Ne, si forte sopor nos occupet, ulla ferarum"
            },
            {
                "verse": "Quae modo per segetes tacite insidiantur adultas"
            },
            {
                "verse": "Saeviat in pecudes; melior vigilantia somno."
            },
            {
                "verse": "Faustus"
            },
            {
                "verse": "Hic locus, haec eadem sub qua requiescimus arbor"
            },
            {
                "verse": "Scit quibus ingemui curis, quibus ignibus arsi"
            },
            {
                "verse": "Ante duos vel (ni memini male) quattuor annos;"
            },
            {
                "verse": "Sed tibi, quando vacat, quando est iucunda relatu,"
            },
            {
                "verse": "Historiam prima repetens ab origine pandam."
            },
            {
                "verse": "Hic ego, dum sequere primis armenta sub annis,"
            },
            {
                "verse": "Veste solo strata sedi iacuique supinus"
            },
            {
                "verse": "Cum gemitu et lacrimis mea tristia fata revolvens."
            },
            {
                "verse": "Nulla quies mihi dulcis erat, nullus labor; aegro"
            },
            {
                "verse": "Pectore sensus iners, et mens torpore sepulta"
            },
            {
                "verse": "Ut stomachus languentis erat quem nulla ciborum"
            },
            {
                "verse": "Blandimenta movent, quem nulla invitat orexis."
            },
            {
                "verse": "Carminis occiderat studium, iam nulla sonabat"
            },
            {
                "verse": "Fistula disparibus calamis; odiosus et arcus,"
            },
            {
                "verse": "Funda odiosa, canes odiosi, odiosa volucrum"
            },
            {
                "verse": "Praeda, nucum calyces cultro enucleare molestum;"
            },
            {
                "verse": "Texere fiscellam iunco vel vimine, piscem"
            },
            {
                "verse": "Fallere, scrutari nidos, certare palaestra,"
            },
            {
                "verse": "Sortiri digitis res iniucunda, voluptas"
            },
            {
                "verse": "Magna prius, tanti dum mens erat inscia morbi."
            },
            {
                "verse": "Colligere agrestes uvas et fraga perosus"
            },
            {
                "verse": "Maerebam ut pastu rediens philomena cibumque"
            },
            {
                "verse": "Ore ferens natis, vacuo sua pignora nido"
            },
            {
                "verse": "Cum sublata videt: rostro cadit esca remisso,"
            },
            {
                "verse": "Cor stupet et contra nidos super arboris altae"
            },
            {
                "verse": "Fronde sedet plorans infelices hymenaeos;"
            },
            {
                "verse": "Seu veluti amisso partu formosa iuvenca"
            },
            {
                "verse": "Quae, postquam latos altis mugitibus agros"
            },
            {
                "verse": "Complevit, residens pallenti sola sub umbra"
            },
            {
                "verse": "Gramina non carpit nec fluminis attrahit undam."
            },
            {
                "verse": "Sed quid circuitu pario tibi taedia longo,"
            },
            {
                "verse": "Dum sequor ambages et verba et tempora perdo?"
            },
            {
                "verse": "Summa haec: vitales auras invitus agebam."
            },
            {
                "verse": "Quod si forte volens cognoscere singula dicas,"
            },
            {
                "verse": "\"Fauste, quis in syrtes Auster te impegerat istas?\""
            },
            {
                "verse": "Me mea (verum etenim tibi, Fortunate, fatebor)"
            },
            {
                "verse": "Me mea Galla suo sic circumvenerat ore"
            },
            {
                "verse": "Ut captam pedicis circumdat aranea muscam."
            },
            {
                "verse": "Namque erat ore rubens et pleno turgida vultu"
            },
            {
                "verse": "Et, quamvis oculo paene esset inutilis uno,"
            },
            {
                "verse": "Cum tamen illius faciem mirabar et annos,"
            },
            {
                "verse": "Dicebam Triviae formam nihil esse Dianae."
            },
            {
                "verse": "Fortunatus"
            },
            {
                "verse": "Ludit Amor sensus, oculos praestringit et aufert"
            },
            {
                "verse": "Libertatem animi et mira nos fascinat arte;"
            },
            {
                "verse": "Credo aliquis daemon subiens praecordia flammam"
            },
            {
                "verse": "Concitet et raptam tollat de cardine mentem."
            },
            {
                "verse": "Nec deus (ut perhibent) Amor est, sed amaror et error."
            },
            {
                "verse": "Faustus"
            },
            {
                "verse": "Adde quod optatis nec spes erat ulla potiri,"
            },
            {
                "verse": "Quamvis illa meo miserata faveret amori"
            },
            {
                "verse": "Monstraretque suos oculis ac nutibus ignes."
            },
            {
                "verse": "Nam, quocumque isset, semper comes aspera: semper"
            },
            {
                "verse": "Nupta sequebatur soror et durissima mater."
            },
            {
                "verse": "Sicque repugnabant votis contraria vota"
            },
            {
                "verse": "Non secus ac muri catus: ille invadere pernam"
            },
            {
                "verse": "Nititur, hic rimas oculis observat acutis."
            },
            {
                "verse": "Fortunatus"
            },
            {
                "verse": "Qui satur est pleno laudat ieiunia ventre,"
            },
            {
                "verse": "Et quem nulla premit sitis est sitientibus asper."
            },
            {
                "verse": "Faustus"
            },
            {
                "verse": "Tempus erat curva segetes incidere falce"
            },
            {
                "verse": "Et late albebant flaventibus hordea culmis."
            },
            {
                "verse": "Affuit (ut mos est) natis comitata duabus"
            },
            {
                "verse": "Collectura parens quae praeterit hordea messor,"
            },
            {
                "verse": "Ignorabat enim vel dissimulabat amorem;"
            },
            {
                "verse": "Dissimulasse puto, quoniam data munera natae"
            },
            {
                "verse": "Noverat, exiguum leporem geminasque palumbes."
            },
            {
                "verse": "Fortunatus"
            },
            {
                "verse": "Pauperies inimica bonis est moribus; omne"
            },
            {
                "verse": "Labitur in vitium, culpae scelerumque ministra est."
            },
            {
                "verse": "Faustus"
            },
            {
                "verse": "Farra legens ibat mea per vestigia virgo"
            },
            {
                "verse": "Nuda pedem, discincta sinum, spoliata lacertos,"
            },
            {
                "verse": "Ut decet aestatem quae solibus ardet iniquis,"
            },
            {
                "verse": "Tecta caput fronde intorta, quia sole perusta"
            },
            {
                "verse": "Fusca fit et voto facies non servit amantum."
            },
            {
                "verse": "Iam tergo vicina meo laterique propinqua"
            },
            {
                "verse": "Sponte mea delapsa manu frumenta legebat."
            },
            {
                "verse": "Nec celare suas nec vincere femina curas"
            },
            {
                "verse": "Nec differre potest; tantum levitatis in illa est."
            },
            {
                "verse": "Fortunatus"
            },
            {
                "verse": "Quisquis amat levis est, nec femina sola sed ipsi"
            },
            {
                "verse": "Quos sapere et praestare aliis mortalibus aiunt,"
            },
            {
                "verse": "Quos operit latus fulgenti murice clavus,"
            },
            {
                "verse": "Quos vidi elatos regali incedere passu."
            },
            {
                "verse": "Tu quoque sic affectus eras dementior illa"
            },
            {
                "verse": "Forsitan et levior. virgo data farra legebat,"
            },
            {
                "verse": "At tu farra dabas; dic, quae dementia maior?"
            },
            {
                "verse": "Perge; opus est verbis aliquando arcere soporem."
            },
            {
                "verse": "Faustus"
            },
            {
                "verse": "Continuo aspiciens aegre tulit aspera mater"
            },
            {
                "verse": "Et clamans \"quo,\" dixit, \"abis? cur deseris agmen?"
            },
            {
                "verse": "Galla, veni, namque hic alnos prope mitior umbra,"
            },
            {
                "verse": "Hic tremulas inter frondes immurmurat aura.\""
            },
            {
                "verse": "O invisa meis vox auribus! \"ite,\" precabar,"
            },
            {
                "verse": "\"Ite, malam venti celeres dispergite vocem.\""
            },
            {
                "verse": "Si quis pastor oves ad pinguia pascua ducat"
            },
            {
                "verse": "Et vetet adductas praesens decerpere gramen,"
            },
            {
                "verse": "Vel si iam pastas potum compellat ad amnem"
            },
            {
                "verse": "Et sitibundo ori salientem deneget undam,"
            },
            {
                "verse": "Nonne importunus, naturae inimicus et excors?"
            },
            {
                "verse": "Illa mihi vox visa Iovis violentior ira"
            },
            {
                "verse": "Cum tonat et pluvius terris irascitur aer."
            },
            {
                "verse": "Non potui (et volui) frontem non flectere; virgo"
            },
            {
                "verse": "Demissi in cilium de sub velaminis ora"
            },
            {
                "verse": "Me aspiciens motis blande subrisit ocellis."
            },
            {
                "verse": "Id cernens iterum natam vocat improba mater;"
            },
            {
                "verse": "Galla operi magis intendens audire recusat."
            },
            {
                "verse": "Ut pede, sic animo sequitur. tum providus ipse"
            },
            {
                "verse": "(Namque dolos inspirat Amor fraudesque ministrat)"
            },
            {
                "verse": "Nunc cantu, nunc sollicitans clamore metentes"
            },
            {
                "verse": "Velamenta dabam sceleri, quo credere possent"
            },
            {
                "verse": "Et soror et mater non audivisse puellam."
            },
            {
                "verse": "Falce repellebam sentes, ne crura sequentis"
            },
            {
                "verse": "Levia, ne teneras ausint offendere plantas."
            },
            {
                "verse": "Fortunatus"
            },
            {
                "verse": "Quisquis amat servit: sequitur captivus amantem,"
            },
            {
                "verse": "Fert domita cervice iugum, fert verbera tergo"
            },
            {
                "verse": "Dulcia, fert stimulos, trahit et bovis instar aratrum."
            },
            {
                "verse": "Faustus"
            },
            {
                "verse": "Tu quoque, ut hinc video, non es ignarus amorum."
            },
            {
                "verse": "Fortunatus"
            },
            {
                "verse": "Id commune malum, semel insanivimus omnes."
            },
            {
                "verse": "Faustus"
            },
            {
                "verse": "Hoc animi tam triste bonum, tam dulce venenum,"
            },
            {
                "verse": "Cottidie crudele magis crescebat in horas,"
            },
            {
                "verse": "Ut calor, in nonam dum lux attollitur horam."
            },
            {
                "verse": "Pallebam attonito similis, lymphaticus, amens,"
            },
            {
                "verse": "Immemor, insomnis. nec erat res ardua morbi"
            },
            {
                "verse": "Nosse genus; frons est animi mutabilis index."
            },
            {
                "verse": "Ut pater advertit, mitem se praebuit ultra"
            },
            {
                "verse": "Consuetum, quod et ipse suos expertus amorum"
            },
            {
                "verse": "Sciret onus, blandoque loquens humaniter ore"
            },
            {
                "verse": "\"Dic,\" inquit, \"dic, Fauste, quid hoc quod pectore volvis?"
            },
            {
                "verse": "Infelix puer, haec facies testatur amorem."
            },
            {
                "verse": "Dic mihi; ne pudeat curas aperire parenti.\""
            },
            {
                "verse": "Fortunatus"
            },
            {
                "verse": "Sit licet in natos facies austera parentum,"
            },
            {
                "verse": "Aequa tamen semper mens est, et amica voluntas."
            },
            {
                "verse": "Faustus"
            },
            {
                "verse": "Ut facilem pater affectum prae se tulit, ultro"
            },
            {
                "verse": "Rem confessus opem petii. promisit; et ante"
            },
            {
                "verse": "Quam brumale gelu Borealibus arva pruinis"
            },
            {
                "verse": "Spargaret, agnati unanimes cum patre puellam"
            },
            {
                "verse": "Despondere mihi. nec adhuc sine testibus illi"
            },
            {
                "verse": "Congrediebar; eram medio sitibundus in amne"
            },
            {
                "verse": "Tantalus. o quotiens misso cum bobus aratro,"
            },
            {
                "verse": "Ut vacuis aliquando esset sola aedibus, ibam!"
            },
            {
                "verse": "Omnia causabar, stivam, dentale iugumque,"
            },
            {
                "verse": "Lora iugi, rullam; deerant quaecumque, petebam"
            },
            {
                "verse": "E soceri lare. sola tamen deerat mihi virgo."
            },
            {
                "verse": "Non deeram mihi; piscator, venator et auceps"
            },
            {
                "verse": "Factus eram, et sollers studia intermissa resumpsi."
            },
            {
                "verse": "Quidquid erat praedae, quidquid fortuna tulisset,"
            },
            {
                "verse": "Ad soceros ibat; gener officiosus habebar."
            },
            {
                "verse": "Nocte semel media subeuntem limina furtim"
            },
            {
                "verse": "(Sic etenim pactus fueram cum virgine) furem"
            },
            {
                "verse": "Esse rati invasere canes; ego protinus altam"
            },
            {
                "verse": "Transiliens saepem vix ora latrantia fugi."
            },
            {
                "verse": "His tandem studiis hiemem transegimus illam."
            },
            {
                "verse": "Ver rediit, iam silva viret, iam vinea frondet,"
            },
            {
                "verse": "Iam spicata Ceres, iam cogitat hordea messor,"
            },
            {
                "verse": "Splendidulis iam nocte volant lampyrides alis;"
            },
            {
                "verse": "Ecce dies genialis adest, mihi ducitur uxor."
            },
            {
                "verse": "Sed quid opus multis? nox exspectata duobus"
            },
            {
                "verse": "Venit, et in portum vento ratis acta secundo est."
            },
            {
                "verse": "Tum bove mactato gemina convivia luce"
            },
            {
                "verse": "Sub patula instructis celebravimus arbore mensis."
            },
            {
                "verse": "Affuit Oenophilus multoque solutus Iaccho"
            },
            {
                "verse": "Tempestiva dedit toti spectacula vico."
            },
            {
                "verse": "Et cum multifori Tonius cui tibia buxo"
            },
            {
                "verse": "Tandem post epulas et pocula multicolorem"
            },
            {
                "verse": "Ventriculum sumpsit, buccasque inflare rubentes"
            },
            {
                "verse": "Incipiens oculos aperit ciliisque levatis"
            },
            {
                "verse": "Multotiensque altis flatu a pulmonibus hausto"
            },
            {
                "verse": "Utrem implet, cubito vocem dat tibia presso."
            },
            {
                "verse": "Nunc huc, nunc illuc digito saliente vocavit"
            },
            {
                "verse": "Pinguibus a mensis iuvenes ad compita cantu"
            },
            {
                "verse": "Saltidico dulcique diem certamine clausit."
            },
            {
                "verse": "Et iam tres hiemes abiere et proximat aestas"
            },
            {
                "verse": "Quarta: dies rapidis, si qua est bona, praeterit horis."
            },
            {
                "verse": "Si qua placent, abeunt; inimica tenacius haerent."
            },
            {
                "verse": "Fortunatus"
            },
            {
                "verse": "Fauste, viden? vicina pecus vineta subintrat;"
            },
            {
                "verse": "Iam (ne forte gravi multa taxemur) eundum est."
            }
        ]
    ]
}