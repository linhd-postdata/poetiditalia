{
    "author": "Gerolamo Aleandro",
    "title": "Aegle Pharmaceutria",
    "url": "http://www.poetiditalia.it/texts/ALEANDRO|aegl|001",
    "text": [
        [
            {
                "verse": "Hannibali Gusellae ecloga"
            }
        ],
        [
            {
                "verse": "Carmen pastorum Ascraei atque simul Zephyraei,"
            },
            {
                "verse": "Quos iner se certantes stupuere Napaeae,"
            },
            {
                "verse": "Atque immixta suo coetu est mirata Diana,"
            },
            {
                "verse": "Constitit et solitum flavens Liquentia cursum:"
            },
            {
                "verse": "Dicemus musam Ascraei, atque simul Zaphyraei."
            },
            {
                "verse": "Tu mihi, seu gratis habitas Heliconis in oris,"
            },
            {
                "verse": "Sistis ubi docto currentia flumina cantu,"
            },
            {
                "verse": "Aonides te ubi mirantur lustrantque choreis,"
            },
            {
                "verse": "Seu vigilas studiis, quae te alta ad sidera ferre"
            },
            {
                "verse": "Aeternumque etiam felicem reddere possunt,"
            },
            {
                "verse": "Hannibal, hos nostros non aspernabere lusus."
            },
            {
                "verse": "Agresti ludo calamo: ne temne laborem."
            },
            {
                "verse": "Grata etiam magnis Divis sunt munera parva."
            },
            {
                "verse": "Ipse etiam haec quondam pulcher dignatus Apollo est,"
            },
            {
                "verse": "Admeti et tauros Amphrysi pavit ad undas."
            },
            {
                "verse": "O si unquam mihi concrescent in carmine vires,"
            },
            {
                "verse": "Tunc ego virtutesque canam et tua maxima facta,"
            },
            {
                "verse": "Tunc laudes magnas, quae ducunt te aethera ad altum."
            },
            {
                "verse": "Cum crescent anni, crescent in carmine vires:"
            },
            {
                "verse": "Dummodo Musae adsint et non invitus Apollo."
            },
            {
                "verse": "Tum aeternum nostris vivent tua nomina chartis."
            },
            {
                "verse": "Pastores sed ne pigeat sentire canentes."
            },
            {
                "verse": "Vix umbras Aurora polo noctemque fugarat,"
            },
            {
                "verse": "Roscida cum pastor pecudes in gramina ducit."
            },
            {
                "verse": "Incumbens baculo Ascraeus sic edidit ore:"
            },
            {
                "verse": "Ascraeus"
            },
            {
                "verse": "Obrue te vasto, iam te sol obrue ponto,"
            },
            {
                "verse": "Nox veniat mihi grata; excedant sidera caelo;"
            },
            {
                "verse": "Ipsa etiamque Diana micans decedat Olympo."
            },
            {
                "verse": "Tantum sint umbrae, tantum maneantque tenebrae."
            },
            {
                "verse": "In tenebris vivam, postquam lux ipsa fugit me."
            },
            {
                "verse": "Concine cum luctu mecum, cava buccina, versus."
            },
            {
                "verse": "Me semper luctus, lacrimae et comitentur euntem;"
            },
            {
                "verse": "Et semper fletum spargant mea lumina tristem."
            },
            {
                "verse": "Quid nam agis (heu) Lachesis? Cur me non tollis iniqua?"
            },
            {
                "verse": "Quid faciam, si me linquit mea vita, meum cor?"
            },
            {
                "verse": "Concine cum luctu mecum, cava buccina, versus."
            },
            {
                "verse": "Tempore, quo placidum carpunt per membra soporem"
            },
            {
                "verse": "Quadrupedes, homines, pisces, pictaeque volucres,"
            },
            {
                "verse": "Solus ego expello ex oculis et pectore somnum;"
            },
            {
                "verse": "Huc, illuc fundens gemitus, silvasque pererro."
            },
            {
                "verse": "Concine cum luctu mecum, cava buccina, versus."
            },
            {
                "verse": "Quid me Lyda fugis? Iam non sum ursusque leoque;"
            },
            {
                "verse": "Non saevas tigres, non gryphes editus inter;"
            },
            {
                "verse": "Non me serpentes, non lactavere dracones."
            },
            {
                "verse": "Concine cum luctu mecum, cava buccina, versus."
            },
            {
                "verse": "In tenebris faculae sunt gratae, dulcis in aestu"
            },
            {
                "verse": "Aura, sopor fessis, sitientibus unda merumve."
            },
            {
                "verse": "Si retegis faciem, sicut sol ipse, tenebras"
            },
            {
                "verse": "Ipsa ex me fugat et, veluti levis aura, calores,"
            },
            {
                "verse": "Dat requiem fesso, depellit, ut unda, sitimque."
            },
            {
                "verse": "Concine cum luctu mecum, cava buccina, versus."
            },
            {
                "verse": "Non Libyae terras, aut extremos Garamantes,"
            },
            {
                "verse": "Non sol occiduus radiis quae littora pulsat,"
            },
            {
                "verse": "Non gelidam Scythiam Nabataeaque regna videbo."
            },
            {
                "verse": "Te, mea vita, sequar, te semper, Lyda, requiram."
            },
            {
                "verse": "Concine cum luctu mecum, cava buccina, versus."
            },
            {
                "verse": "Tu refugis spernisque meas ingrata querelas."
            },
            {
                "verse": "Si nullis donis, nullis precibusque moveris,"
            },
            {
                "verse": "At saltem ulla meae tangat te cura salutis."
            },
            {
                "verse": "Iam moriar. Dicent: \"Tu mortis causa fuisti.\""
            },
            {
                "verse": "Concine cum luctu mecum, cava buccina, versus."
            },
            {
                "verse": "Non unquam cordis nostri sedabitur ignis."
            },
            {
                "verse": "Omnia tentavi: undas, terras, sidera, nubes;"
            },
            {
                "verse": "Non magicos cantus, artem ignotamque reliqui:"
            },
            {
                "verse": "Omnia sed nocuere mihi. Ipse amor omnia vincit."
            },
            {
                "verse": "Concine cum luctu mecum, cava buccina, versus."
            },
            {
                "verse": "Segnia nunc diri timeant armenta leones,"
            },
            {
                "verse": "In silvis certet Philomelae bubo canendo,"
            },
            {
                "verse": "Deserat et nitidus caelum sol, gramina campos,"
            },
            {
                "verse": "Stent volucres liquidis undis, stent aere pisces."
            },
            {
                "verse": "Concine cum luctu mecum, cava buccina, versus."
            }
        ],
        [],
        []
    ]
}