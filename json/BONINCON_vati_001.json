{
    "author": "Lorenzo Bonincontri",
    "title": "vaticinium",
    "url": "http://www.poetiditalia.it/texts/BONINCON|vati|001",
    "text": [
        [
            {
                "verse": "Quis putet aethereos orbes sine numine divum"
            },
            {
                "verse": "Nequicquam coelo labi, nec nostra movere"
            },
            {
                "verse": "Corpora, diversas hominum nec ferre figuras ?"
            },
            {
                "verse": "Astra poli bis sena nitent quae margine mundi"
            },
            {
                "verse": "Ignorant coeli rationem quique vagantes"
            },
            {
                "verse": "Hoc itidem signasse malos pro tempore casus"
            },
            {
                "verse": "Et permutari coelo faciente vicissim,"
            },
            {
                "verse": "Decipiunt nullaque loqui ratione videntur."
            },
            {
                "verse": "Omnis enim terrae ratio dependet ab astris:"
            },
            {
                "verse": "Fatorum tempusque datum, quod maximus author"
            },
            {
                "verse": "Praebuit ordinibus certis causasque repostas"
            },
            {
                "verse": "Fatorum ordinibus sua cuique potentia formae"
            },
            {
                "verse": "Ignorant, quid magna parens natura ministrat"
            },
            {
                "verse": "Portendentque vagae stellae venientibus annis."
            },
            {
                "verse": "Nam modo per boream iaculantur lumina septem"
            },
            {
                "verse": "Errantes, nunc parte noti fulgere meatu"
            },
            {
                "verse": "Praecipites; ut fixa suis contraria giris,"
            },
            {
                "verse": "Astra meant tardantque vices celerantque rotatus,"
            },
            {
                "verse": "'Sic felix aut triste venit pro tempore fatum.'"
            },
            {
                "verse": "Nam certis affixa globis sunt astra per orbem"
            },
            {
                "verse": "Et proprios peragrant per singula tempora motus."
            },
            {
                "verse": "Haec mare conturbant ventis et grandine terras,"
            },
            {
                "verse": "Aera vel miscent pluviis vel flatibus austri."
            },
            {
                "verse": "Aut super accensae nubes iaculantur et ignes"
            },
            {
                "verse": "Fulgura vel magno sonitu cum murmure mittunt"
            },
            {
                "verse": "Ventorum rabie motu faciente poloque."
            },
            {
                "verse": "Hinc bellis vexata quies, hinc arma quiescunt,"
            },
            {
                "verse": "Hinc fecundus ager reddit pro tempore fenus"
            },
            {
                "verse": "Hinc steriles reddit duris messoribus annos,"
            },
            {
                "verse": "Hinc pestis rapit omne genus pecudumque hominumque."
            },
            {
                "verse": "Quae coelo faciente fluunt nunc prospera terris,"
            },
            {
                "verse": "Nunc adversa viris descendunt corpore ab uno"
            },
            {
                "verse": "Et permutatis assurgent tempora rebus."
            },
            {
                "verse": "Quatuor in partis divisum mensibus annum"
            },
            {
                "verse": "Sol facit aurati lustrat cum vellera frixi,"
            },
            {
                "verse": "E quibus omnis erit fatorum cognitus ordo,"
            },
            {
                "verse": "Qui mihi suggessit quae sint ventura per annum"
            },
            {
                "verse": "Promere diversas anni variare figuras,"
            },
            {
                "verse": "Ut libet autori rerum qui cuncta ministrat"
            },
            {
                "verse": "Dispensatque vices certo moderamine rerum."
            }
        ],
        []
    ]
}