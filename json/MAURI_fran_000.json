{
    "author": "Francesco Mauri",
    "title": "Franciscias",
    "url": "http://www.poetiditalia.it/texts/MAURI|fran|000",
    "text": [
        [],
        [
            {
                "verse": "Dic, Clio Ausonia, nunc mea barbito"
            },
            {
                "verse": "Francisci teneros, auspice dic polo,"
            },
            {
                "verse": "Vagitus; pueri dicque binominis"
            },
            {
                "verse": "Pubentes genios; dic simul et viri"
            },
            {
                "verse": "Aerumnasque graves, cumque laboribus"
            },
            {
                "verse": "Devictis, animos haud superabiles."
            },
            {
                "verse": "Nec tu dehinc sileas, quot sibi iunxerit"
            },
            {
                "verse": "Heroas comites, quot pariter sacra"
            },
            {
                "verse": "Tyronum cuneis castra repleverit."
            },
            {
                "verse": "Tum cantes, sociis ut dederit pias"
            },
            {
                "verse": "Legesque, et monitus; et nova cinxerit"
            },
            {
                "verse": "Solers praesidiis castra potentibus."
            },
            {
                "verse": "Dic armis quibus, o dic quibus hostium"
            },
            {
                "verse": "Magnas saepe acies contuderit modis;"
            },
            {
                "verse": "Et telis quibus in praelia tendere,"
            },
            {
                "verse": "Fortis Dux, socios compulerit suos."
            },
            {
                "verse": "Dic tandem, age, dic, alta Lavernae amat"
            },
            {
                "verse": "Dum solus nemora, atque antra vigil fovet"
            },
            {
                "verse": "Noctes atque dies, ut latus, ut pedes,"
            },
            {
                "verse": "Ut palmas iaculis confoditur sacris."
            },
            {
                "verse": "Et iam sidereis praerutilans notis,"
            },
            {
                "verse": "Vectusque alituum quadriiugis deum,"
            },
            {
                "verse": "Plantis stelliferis astra supermeat;"
            },
            {
                "verse": "Mox et flammiferum scandit ovans polum."
            }
        ],
        [
            {
                "verse": "Ornari ne posce comas, habitumque, Subasi,"
            },
            {
                "verse": "Non parnassaei Musa colona iugi."
            },
            {
                "verse": "Imo, agedum coetus male culta horresce disertos,"
            },
            {
                "verse": "Et contenta legi, murmura plebis ama."
            },
            {
                "verse": "Hoc nova res monet, hoc cantatus praecipit heros,"
            },
            {
                "verse": "Fas probat, et ratio, vitaque poscit inops."
            }
        ],
        [
            {
                "verse": "Heus tu, quicumque es, nostrae pia carmina Musae,"
            },
            {
                "verse": "Lecturus, tetricae frontis bonus excute rugas;"
            },
            {
                "verse": "Pelle oculis livorem atrum atque inamabile virus"
            },
            {
                "verse": "Invidiae dimitte animo pius, integer, aequus,"
            },
            {
                "verse": "Innocuusque, et sanctus ades, modulaamine sancto"
            },
            {
                "verse": "Sanctus enim modo sancta cano, purusque sacerdos"
            },
            {
                "verse": "Primus ego, aerei flava sub rupe Subasi,"
            },
            {
                "verse": "Sacrato enumero divinos ore triumphos."
            },
            {
                "verse": "Nimirum agnosces, meme hic non turpe profana,"
            },
            {
                "verse": "Obscaenumque lyra Carmen deducere circo"
            },
            {
                "verse": "Dignandum incesto; sed enim decora alta, per annos"
            },
            {
                "verse": "Iampridem exactos, plectro memorata priorum"
            },
            {
                "verse": "Nullius vatum, Musave, aut auspice Phoebo"
            },
            {
                "verse": "Pertentata olim cuiquam, iam tum altius orsum,"
            },
            {
                "verse": "Pandere voce gravi; et syncero evolvere cantu"
            },
            {
                "verse": "Fata Subasaei, cunasque herois, et ortus."
            },
            {
                "verse": "Et pubem, geniosque leves, et flebile funus;"
            },
            {
                "verse": "Nec non quae victor pugnarit bella, quibusque"
            },
            {
                "verse": "Rite triumphatum cumularit legibus orbem."
            },
            {
                "verse": "Haec cano, per me aicres hac barbitos Ausonis implet"
            },
            {
                "verse": "Armonia populi: tu ne caperatus, et acer"
            },
            {
                "verse": "Censor ades; sed mitis, ovans, hilarisque Camoenae"
            },
            {
                "verse": "Plaude ultro, et risu frons laeta assultet amico."
            }
        ]
    ]
}