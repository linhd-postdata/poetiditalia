{
    "author": "Palladio Blosio",
    "title": "carmina variorum",
    "url": "http://www.poetiditalia.it/texts/BLOSIO|vari|001",
    "text": [
        [
            {
                "verse": "Primus Agenorides Thebas posuisse, secundus"
            },
            {
                "verse": "Dicitur Amphion: ille satu, iste lyra."
            },
            {
                "verse": "Moenia conciderant Cadmaea, secunda supersunt"
            },
            {
                "verse": "Facta lyra: rebus dat monumenta chelys."
            },
            {
                "verse": "Obruta si emergunt, nascentia carmine crescunt:"
            },
            {
                "verse": "Maior erit Blosii Chisia villa modis."
            },
            {
                "verse": "Dum tu circumagis Nos bone Chissie"
            },
            {
                "verse": "Per coenacula Villae, et viridaria"
            },
            {
                "verse": "Perlustras, abit hora: et"
            },
            {
                "verse": "Intestina quatit fames:"
            },
            {
                "verse": "Ne te crede meum pascere nobili"
            },
            {
                "verse": "Pictura stomachum: Quod reliqui est, age"
            },
            {
                "verse": "Miremur bene poti,"
            },
            {
                "verse": "Nil non me saturum iuvat:"
            },
            {
                "verse": "Tunc sane et Blosius carmina, queis tuae"
            },
            {
                "verse": "Villae crescit honos, concinat: ac tuum"
            },
            {
                "verse": "Nomen posteritati"
            },
            {
                "verse": "Villa clarius indicet."
            }
        ],
        [
            {
                "verse": "Ianus ait spectans aeterna palatia Chisi,"
            },
            {
                "verse": "Cur mihi non dederunt lumina plura Dei?"
            },
            {
                "verse": "Excipiensque Tybris victura poemata Blosi,"
            },
            {
                "verse": "Ante ego deficiam, quam tua Musa, refert."
            }
        ],
        [
            {
                "verse": "Quis praestat, Zeusis ne? an Blosius? est mihi uterque"
            },
            {
                "verse": "Pictor: uterque meo Iudicio eximius."
            },
            {
                "verse": "At sunt muta opera alterius: Blosi ista loquuntur."
            },
            {
                "verse": "Pictura haec mentes pascit: at illa oculos:"
            },
            {
                "verse": "Haec iterum generat: simulatrix altera rerum est:"
            },
            {
                "verse": "Haec aetherna parit: Quod parit illa, perit."
            },
            {
                "verse": "Illa haeret muris externo incognita: Musa it"
            },
            {
                "verse": "Per totum orbem, perque omnia Gimnasia."
            },
            {
                "verse": "Tam bene Romana depingit harundine vates:"
            },
            {
                "verse": "Ut queat hic, quicquid non queat ulla manus."
            }
        ],
        [
            {
                "verse": "Haec tua Sylva Blosi non scripta, at consita visa est:"
            },
            {
                "verse": "Dum fixus miror singula, et obstupeo."
            },
            {
                "verse": "Fronde viret, flore arridet, tota aurea fructu est."
            },
            {
                "verse": "Tybridis eloquio, Tybridis uber aquis."
            },
            {
                "verse": "Nusquam ruris honos maior, nec gratia maior:"
            },
            {
                "verse": "Ut merito his hortis Ver habitare putem."
            },
            {
                "verse": "Marmora nec surgunt melius, nec clarius usquam:"
            },
            {
                "verse": "Picturam heic video vivere, muta loqui."
            },
            {
                "verse": "Chisius et Blossi villam erexistis, uterque"
            },
            {
                "verse": "Egregiam: sed non utraque sorte pari est."
            },
            {
                "verse": "Aurea sit quamvis tua Chisi, obnoxia seclis:"
            },
            {
                "verse": "Quae sata per Blosium sylva, peremnis erit."
            }
        ],
        [
            {
                "verse": "Iste meus Miles, quam pulchro carmine sylvam"
            },
            {
                "verse": "Condidit: et nimia ploro ego laetitia."
            },
            {
                "verse": "Sylva habet haec fluvios, fontes, pomaria, et umbras:"
            },
            {
                "verse": "Fronde viret: pomis purpurat: humet aquis."
            },
            {
                "verse": "Quam bona, quae fluvios, fontes, pomaria, et umbras:"
            },
            {
                "verse": "Una gerit: simul his, que gerit, ut similis."
            },
            {
                "verse": "Haec viret ut frondes: rutilat ceu poma: nitescit"
            },
            {
                "verse": "Ut fons: ceu fluvius uber abundat aquis."
            },
            {
                "verse": "O, bona, quae ut fluvius: quae ut fons: quae ut poma: quae ut umbrae:"
            },
            {
                "verse": "Affluit: increpitat: pro rubet: atque viret."
            }
        ],
        [
            {
                "verse": "Barbaricis postquam labefacta est Roma ruinis:"
            },
            {
                "verse": "Semper luctificas Albula voluit aquas."
            },
            {
                "verse": "Erexit Chisius summae ut fastigia Villae:"
            },
            {
                "verse": "Ille quoque erexit laetus ab amne caput."
            },
            {
                "verse": "At Blosii ingenio postquam altera consita sylva est:"
            },
            {
                "verse": "Tum Tybris auriferis currere coepit aquis."
            },
            {
                "verse": "Iure quidem. nam aliae steriles, haec aurea pomis:"
            },
            {
                "verse": "Sunt aliae dumis obsitae, at ista rosis,"
            },
            {
                "verse": "Demum aliae tenuere feras: haec plena deorum est:"
            },
            {
                "verse": "Iure amat hec Tybris, numina: poma: rosas."
            }
        ]
    ]
}