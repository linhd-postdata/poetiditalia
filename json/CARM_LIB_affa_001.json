{
    "author": "carmina libraria",
    "title": "Fortunius Affaytatus, physicae ac astronomicae considerationes",
    "url": "http://www.poetiditalia.it/texts/CARM_LIB|affa|001",
    "text": [
        [
            {
                "verse": "I. Caesarius ad lectorem de Fortunii opere"
            }
        ],
        [
            {
                "verse": "Non fortunatum dices a nomine tantum"
            },
            {
                "verse": "Docta arte excultum qui tibi mittit opus."
            },
            {
                "verse": "Iure etiam poteris mirum censere deorum"
            },
            {
                "verse": "Dignum epulis, dignum sedibus Aetheriis,"
            },
            {
                "verse": "Qui residens terris caelestia templa deosque"
            },
            {
                "verse": "Visit et afflatus numine mira refert."
            }
        ],
        [
            {
                "verse": "idem"
            }
        ],
        [
            {
                "verse": "Astrorum cursus quod perquisiverit Atlas"
            },
            {
                "verse": "Coelestes fertur sustinuisse domos;"
            },
            {
                "verse": "Quanto maiori, vi pondus sustinet ille"
            },
            {
                "verse": "Qui studet et caelum noscere et artificem."
            }
        ],
        [
            {
                "verse": "I. Musonius ad Fortunatum"
            }
        ],
        [
            {
                "verse": "Fortunate operum Fortuni erumpere foetus"
            },
            {
                "verse": "Maturos perque ora virum permitte vagari"
            },
            {
                "verse": "Ac laxis longe lateque excurrere habenis."
            }
        ],
        [
            {
                "verse": "idem ad eundem"
            }
        ],
        [
            {
                "verse": "Quid referam quam certa canam praesagia, quamque"
            },
            {
                "verse": "Admiranda feras dubiis oracula rebus?"
            },
            {
                "verse": "Tu superos aperis motus, quid menstrua luna;"
            },
            {
                "verse": "Quid Sol admoneat nosti Solisque labores"
            },
            {
                "verse": "Seu pugnat contra sublimes aetheris orbes"
            },
            {
                "verse": "Seu nitidum caput infuscat ferrugine nigra"
            },
            {
                "verse": "Terrorem mundo incutiens , Aegyptia sacra"
            },
            {
                "verse": "Nemo te melius didicit simulacraque divum"
            },
            {
                "verse": "Omnigenum tu rerum altas cognoscere causas"
            },
            {
                "verse": "Fortuni potes atque ausis felicibus audes."
            },
            {
                "verse": "Ipsi etiam tibi caelicolae penetralia caeli"
            },
            {
                "verse": "Per duros et inaccessos caecosque recessus"
            },
            {
                "verse": "Ac velut immersos tenebris ac nocte sepultos"
            },
            {
                "verse": "In lucem revocas rectoque in limine sistis."
            },
            {
                "verse": "Qua tendant gressus praetenta lampade monstras,"
            },
            {
                "verse": "Admonitique tuo monitu meliora sequuntur."
            },
            {
                "verse": "Iam pandent tua luce palam monimenta quid alti"
            },
            {
                "verse": "Vis animi praestet,, quid possit vivida virtus."
            }
        ],
        [
            {
                "verse": "Gregorius de Terano ad lectorem"
            }
        ],
        [
            {
                "verse": "Mira docet miri Fortuni pagina; mira"
            },
            {
                "verse": "Visa prius iam non mira videnda vides."
            }
        ],
        [
            {
                "verse": "Antonii Uthaumezontis Lusitani ad lectorem carmen"
            }
        ],
        [
            {
                "verse": "Qui cupis occultas rerum cognoscere causas"
            },
            {
                "verse": "Huc converte oculos, pectoris ast oculos."
            },
            {
                "verse": "Perspicias animo quae nunc Fortunius affert"
            },
            {
                "verse": "Qui vigili superas mente domos adiit."
            },
            {
                "verse": "Turget fecundo (mirabile) corpore virgo"
            },
            {
                "verse": "Quam mas non tetigit virgoque spes hominum est."
            },
            {
                "verse": "Haud istum nodum solvit (mihi credite) Phoebus"
            },
            {
                "verse": "Nec chorus Aonidum talia mira docet."
            },
            {
                "verse": "Perlege, non magno, eximiumque parare libellum"
            },
            {
                "verse": "Hunc tibi iam poteris, perlege doctus eris."
            }
        ]
    ]
}