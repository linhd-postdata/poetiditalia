{
    "author": "Maffeo Vegio",
    "title": "disticha",
    "url": "http://www.poetiditalia.it/texts/VEGIO|dist|001",
    "text": [
        [],
        [
            {
                "verse": "Maphaei Vegii distichorum liber primus ad Karolum Aretinum poetam clarissimum"
            }
        ],
        [
            {
                "verse": "In Ficarolum"
            },
            {
                "verse": "Temporibus variis quae scripsi disticha, care"
            },
            {
                "verse": "Karole, tu nostri pignus amoris habe."
            }
        ],
        [
            {
                "verse": "VERGILIUS"
            },
            {
                "verse": "Pastor oves et arator agros et proelia miles"
            },
            {
                "verse": "Instruxi, aeterno clarus honore Maro."
            }
        ],
        [
            {
                "verse": "VERGILIUS"
            },
            {
                "verse": "Ecce Maro, cuius divino carmine Musa"
            },
            {
                "verse": "Per silvas et agros ad fera bella venit."
            }
        ],
        [
            {
                "verse": "VERGILIUS"
            },
            {
                "verse": "Silvas, rura, acies cecini; mihi Mantua mater;"
            },
            {
                "verse": "Nomen Vergilius; Parthenope tumulus."
            }
        ],
        [
            {
                "verse": "VERGILIUS"
            },
            {
                "verse": "Pascua rusque canens peragraram; bella sequebar:"
            },
            {
                "verse": "Nondum finieram, Vergilius perii."
            }
        ],
        [
            {
                "verse": "OVIDIUS"
            },
            {
                "verse": "Primus ego Latiae Musae Sulmonis alumnus,"
            },
            {
                "verse": "Mantua ni palmam subripuisset, eram."
            }
        ],
        [
            {
                "verse": "VERGILIUS, OVIDIUS"
            },
            {
                "verse": "Quam fera bella Maro, tam, Naso, scribis amores:"
            },
            {
                "verse": "Debet Mars illi, Naso, Cupido tibi."
            }
        ],
        [
            {
                "verse": "OVIDII METAMORPHOSES"
            },
            {
                "verse": "Perlege mutatas hic in nova corpora formas,"
            },
            {
                "verse": "Perlege Ulixeum sed magis eloquium."
            }
        ],
        [
            {
                "verse": "OVIDIUS DE NUCE"
            },
            {
                "verse": "Me ludunt pueri; lusit me carmine Naso."
            },
            {
                "verse": "Me lege, nam nucleum culliolumque bonum."
            }
        ],
        [
            {
                "verse": "OVIDIUS DE PULICE, VERGILIUS DE CULICE"
            },
            {
                "verse": "Et Pulicem Naso, Culicem Maro scripsit et ipse,"
            },
            {
                "verse": "Et pretium nugis praestat uterque suis."
            }
        ],
        [
            {
                "verse": "VERGILIUS, CATULLUS"
            },
            {
                "verse": "Mantua Vergilium, iactat Verona Catullum,"
            },
            {
                "verse": "Et clara est gnatis utraque terra suis."
            }
        ],
        [
            {
                "verse": "PROPERTIUS"
            },
            {
                "verse": "Cynthia carminibus blandi tam clara Properti,"
            },
            {
                "verse": "Quantum carminibus, Naso, Corinna tuis."
            }
        ],
        [
            {
                "verse": "TIBULLUS"
            },
            {
                "verse": "Ut fuit Ovidii celebrata Corinna, Properti"
            },
            {
                "verse": "Cynthia, sic Nemesis, culte Tibulle, tua."
            }
        ],
        [
            {
                "verse": "TIBULLUS"
            },
            {
                "verse": "Sub teneris annis tenerorum scriptor amorum"
            },
            {
                "verse": "Decedens, dura hac ecce Tibullus humo."
            }
        ],
        [
            {
                "verse": "GALLUS"
            },
            {
                "verse": "Clarus es, et pariter clara est tua, Galle, Lycoris,"
            },
            {
                "verse": "Galle, tuum nullum cum tamen extet opus."
            }
        ],
        [
            {
                "verse": "SAPPHO"
            },
            {
                "verse": "Deliciae Aonidum, tenerorum lusus amantum,"
            },
            {
                "verse": "Lux Graium: nunc hic, mascula Sappho, iaces."
            }
        ],
        [
            {
                "verse": "PROBA"
            },
            {
                "verse": "Proba haec centonam scripsit dictante Maronis"
            },
            {
                "verse": "Carmine, divinam qua canit historiam."
            }
        ],
        [
            {
                "verse": "LUCANUS"
            },
            {
                "verse": "Est mihi, si nescis, nomen Pharsalia, quamvis"
            },
            {
                "verse": "Nomine scriptoris dicar ab ipse mei."
            }
        ],
        [
            {
                "verse": "PERSIUS"
            },
            {
                "verse": "Persius, exiguo nomen praegrande libello"
            },
            {
                "verse": "Nactus, ab indoctis damnor: ob id ne minor?"
            }
        ],
        [
            {
                "verse": "STATIUS, ACHILLEIS"
            },
            {
                "verse": "Parvo opere ingentem Peliden Statius ornat,"
            },
            {
                "verse": "Fraternas acies cui male praetuleris."
            }
        ],
        [
            {
                "verse": "CLAUDIANUS"
            },
            {
                "verse": "Scribitur hic parvo Proserpina nupta libello,"
            },
            {
                "verse": "Nec tanti in magno nupta Maria libro est."
            }
        ],
        [
            {
                "verse": "CLAUDIANUS"
            },
            {
                "verse": "Cur Claudianus claudi non carmine possim,"
            },
            {
                "verse": "Qui clausi numeris nomina tanta meis?"
            }
        ],
        [
            {
                "verse": "SEDULIUS"
            },
            {
                "verse": "Non tibi Sedulius veterum tot vana deorum"
            },
            {
                "verse": "Scribo, sed unius numina vera Dei."
            }
        ],
        [
            {
                "verse": "IN MAXIMUM"
            },
            {
                "verse": "Saepe rogas Vegius cur dicar puberis aevi:"
            },
            {
                "verse": "Maximus at cur tu corporis exigui?"
            }
        ],
        [
            {
                "verse": "IN MAXIMUM"
            },
            {
                "verse": "Maxime, ab ipse tuo falli qui corpore parvo"
            },
            {
                "verse": "Parcis, et a parvo carmine parce meo."
            }
        ],
        [
            {
                "verse": "IN MAXIMUM"
            },
            {
                "verse": "Maxime, si parvo fraudem te carmine, quid tum?"
            },
            {
                "verse": "Fraudarisque tuo corpore ab exiguo!"
            }
        ],
        [
            {
                "verse": "IN MAXIMUM"
            },
            {
                "verse": "Maxime, quod tibi sit mensura haud nominis aequa"
            },
            {
                "verse": "Corpore confitear, pectore diffitear."
            }
        ],
        [
            {
                "verse": "IN MAXIMUM"
            },
            {
                "verse": "Corpore qui brevis es, tibi, Maxime, nomen iniquum est,"
            },
            {
                "verse": "Sed non est ratio mens et iniqua tibi."
            }
        ],
        [
            {
                "verse": "IN MAXIMUM"
            },
            {
                "verse": "Si quanta ingenii paritas cum nomine tanta"
            },
            {
                "verse": "Corporis, herculeum, Maxime, corpus eras."
            }
        ],
        [
            {
                "verse": "IN MAXIMUM"
            },
            {
                "verse": "Rideo te quotiens tam longo accingier ense,"
            },
            {
                "verse": "Maxime, tam parvi corporis aspicio."
            }
        ],
        [
            {
                "verse": "IN BASSUM"
            },
            {
                "verse": "Conveniunt nomen tibi, Basse, animusque genusque."
            },
            {
                "verse": "Dic: montes altos, Basse, quid ergo colis?"
            }
        ],
        [
            {
                "verse": "IN BASSUM"
            },
            {
                "verse": "Basse, colis montes altos. O, consilium altum,"
            },
            {
                "verse": "Basse, quod immeias in loca pressa, tibi est."
            }
        ],
        [
            {
                "verse": "IN MAXIMIANUM |"
            },
            {
                "verse": "Maximiane, tibi est longum cum corpore nomen"
            },
            {
                "verse": "Et longum ingenium; cur brevis ergo fides?"
            }
        ],
        [
            {
                "verse": "IN BONUM"
            },
            {
                "verse": "Me tua simplicitas delectat, Bone, fidesque:"
            },
            {
                "verse": "Haud fraudas nomen, optime Bone, tuum."
            }
        ],
        [
            {
                "verse": "IN SANCTIUM"
            },
            {
                "verse": "Sancti, qui semper sanctorum nomina carpis,"
            },
            {
                "verse": "Heu! inconveniens quam tibi nomen habes!"
            }
        ],
        [
            {
                "verse": "IN BELLAM"
            },
            {
                "verse": "Errarunt, qui te Bellam dixere parentes,"
            },
            {
                "verse": "Bella, nihil bellum quae nisi nomen habes."
            }
        ],
        [
            {
                "verse": "IN BELLAM"
            },
            {
                "verse": "O Bella, o nomen quo non est falsius ullum,"
            },
            {
                "verse": "O Bella, o, solo nomine, bella, tuo!"
            }
        ],
        [
            {
                "verse": "IN LUCIDAM"
            },
            {
                "verse": "Lucida, nec luces animo, nec corpore\u00ef\u00bf\u00bd fallor:"
            },
            {
                "verse": "Saepius appositis frons tibi lucet aquis."
            }
        ],
        [
            {
                "verse": "IN CANDIDAM"
            },
            {
                "verse": "Hic sita quae tantum complevit, Candida, nomen,"
            },
            {
                "verse": "Candida, quae tanto nomine digna fuit."
            }
        ],
        [
            {
                "verse": "IN BLANCHAM"
            },
            {
                "verse": "Candidior nitido quae quondam sole fuisti,"
            },
            {
                "verse": "Blancha, iaces caeca nunc nigra nocte magis."
            }
        ],
        [
            {
                "verse": "IN BENIGNAM"
            },
            {
                "verse": "Hic, Benigna, iaces, qua nulla tenacior unquam:"
            },
            {
                "verse": "O vanum, o prorsus nomen inane tuum!"
            }
        ],
        [
            {
                "verse": "IN FELICEM"
            },
            {
                "verse": "Hic situs est Felix, infelicissimus olim:"
            },
            {
                "verse": "Heu! Nomen rebus quam male conveniens!"
            }
        ],
        [
            {
                "verse": "IN VITELLUM"
            },
            {
                "verse": "Felix morte tua gaude exultaque, Vitelle,"
            },
            {
                "verse": "Bos, si vixisses, quippe futurus eras."
            }
        ],
        [
            {
                "verse": "IN SALVIUM"
            },
            {
                "verse": "Salvi, quem salvum semper salvere iubebam,"
            },
            {
                "verse": "Nunc salve aeternum, care, cinisque vale."
            }
        ],
        [
            {
                "verse": "IN SILVIUM AENEAM"
            },
            {
                "verse": "Silvi, tu silvas scribis pariterque colisque,"
            },
            {
                "verse": "Sed non silvestris est tua Musa tamen."
            }
        ],
        [
            {
                "verse": "IN LUCRETIAM"
            },
            {
                "verse": "Si tibi quod iactas, Lucretia, nomen honestum est,"
            },
            {
                "verse": "At cur est igitur vita inhonesta tibi?"
            }
        ],
        [
            {
                "verse": "IN NASONEM"
            },
            {
                "verse": "Naso, tuum certe tam longum exhorreo nasum,"
            },
            {
                "verse": "Sed veneror nomen vatis amore tuum."
            }
        ],
        [
            {
                "verse": "IN CAESAREM"
            },
            {
                "verse": "Caesar io, tanti dignissime nominis haeres,"
            },
            {
                "verse": "Caesarea subiens fortia bella manu!"
            }
        ],
        [
            {
                "verse": "IN BARBARUM"
            },
            {
                "verse": "Barbare, barbaries cui non nisi nominis ulla est,"
            },
            {
                "verse": "Barbare, sic utinam caetera barbaries!"
            }
        ],
        [
            {
                "verse": "IN IUSTUM"
            },
            {
                "verse": "Iniustus tibi pes, tibi, Iuste, oculusque animusque:"
            },
            {
                "verse": "Iniustum et nomen, iniustum atque carmen."
            }
        ],
        [
            {
                "verse": "IN IUSTUM"
            },
            {
                "verse": "Qui quondam iniusto vendebas pondere pisces,"
            },
            {
                "verse": "Nunc hic, heu, falso Iuste vocate, iaces."
            }
        ],
        [
            {
                "verse": "IN LEONEM"
            },
            {
                "verse": "Imperat et pueris Leo prima elementa ministrat:"
            },
            {
                "verse": "Quid mirum si frons imperiosa sua est?"
            }
        ],
        [
            {
                "verse": "IN LEONEM"
            },
            {
                "verse": "Verba latina sonas semper, Leo, congrua nunquam:"
            },
            {
                "verse": "Proinde nec est versus congrua verba mei."
            }
        ],
        [
            {
                "verse": "IN SABELIUM"
            },
            {
                "verse": "Si te Gallicum dico, non erro, Sabeli,"
            },
            {
                "verse": "Accentum cum non Gallica lingua colat."
            }
        ],
        [
            {
                "verse": "IN LISBONEM"
            },
            {
                "verse": "Lisbo niger, nigra hac ob stuprum contegor urna:"
            },
            {
                "verse": "Nigrior est mihi mors, nigrius ulta nefas."
            }
        ],
        [
            {
                "verse": "IN RUFILIUM"
            },
            {
                "verse": "Est tibi, Rufili, pes claudus, clauda fidesque."
            },
            {
                "verse": "Quod restat: claudum nunc quoque carmen habe."
            }
        ],
        [
            {
                "verse": "IN PANSAM"
            },
            {
                "verse": "Est brevior tibi pes, brevior tibi, Pansa, fidesque."
            },
            {
                "verse": "Quod restat: brevius nunc quoque carmen habe."
            }
        ],
        [
            {
                "verse": "IN NEVOLUM"
            },
            {
                "verse": "Laesa fides, laesusque oculus tibi, Nevole: cur non,"
            },
            {
                "verse": "Quae laedit cunctos, linguaque laesa tibi?"
            }
        ],
        [
            {
                "verse": "IN ABANTEM"
            },
            {
                "verse": "Laedit, Abas, me acies oculorum laesa tuorum;"
            },
            {
                "verse": "Verum me laedit plus tua laesa fides."
            }
        ],
        [
            {
                "verse": "IN ZABULUM"
            },
            {
                "verse": "Crine carens, gravis aure, rubens cute, pallidus ore:"
            },
            {
                "verse": "Ne me contingat, Zabulus esto procul!"
            }
        ],
        [
            {
                "verse": "IN SEXTUM"
            },
            {
                "verse": "Dico te doctum, quoniam vis, Sexte, bonumque;"
            },
            {
                "verse": "Sic mea laeta, inquis, vita sit: immo tua."
            }
        ],
        [
            {
                "verse": "IN QUINTIUM"
            },
            {
                "verse": "Fatur, et intentis se Quintius auribus audit."
            },
            {
                "verse": "Cur? quia iudicio Tullius ipse suo est."
            }
        ],
        [
            {
                "verse": "IN TROSSULUM"
            },
            {
                "verse": "Tam levibus vadens figis vestigia plantis,"
            },
            {
                "verse": "Trossule: te ne times humida laedat humus?"
            }
        ],
        [
            {
                "verse": "IN CALVUM"
            },
            {
                "verse": "Calve, tibi obtorti video miracula colli,"
            },
            {
                "verse": "Quod novus erexit pontificalis apex."
            }
        ],
        [
            {
                "verse": "IN VAGELLUM MONACHUM"
            },
            {
                "verse": "Alba heremitalis tibi erat toga, nunc nigra: quare?"
            },
            {
                "verse": "Tunc calx, nunc coquitur carbo, Vagelle, tibi."
            }
        ],
        [
            {
                "verse": "IN LUPATIUM"
            },
            {
                "verse": "Cur nix alba rogas quaesitor, docte Lupati."
            },
            {
                "verse": "Solvam: non tingunt desuper - haec ratio est."
            }
        ],
        [
            {
                "verse": "IN MICONEM"
            },
            {
                "verse": "Dum quaesita, Micon, tua vellera credimus aurea;"
            },
            {
                "verse": "At cur sunt tantum lana caprina, Micon?"
            }
        ],
        [
            {
                "verse": "IN FABIANUM ET CRISPUM"
            },
            {
                "verse": "Persimilis facie es Crispo, Fabiane: vel ortus"
            },
            {
                "verse": "Es tu patre suo, patre vel ipse tuo est."
            }
        ],
        [
            {
                "verse": "IN MARINAM MONACAM"
            },
            {
                "verse": "Aut tu virginibus sacris vir, ut alter Achilles,"
            },
            {
                "verse": "Mixtus es, aut monstrum barba, Marina, tua est."
            }
        ],
        [
            {
                "verse": "IN MARCUM MARIAM"
            },
            {
                "verse": "Marce Maria, tibi diversi nomina sexus:"
            },
            {
                "verse": "Cur, nisi sis forsan hermaphroditus, habes?"
            }
        ],
        [
            {
                "verse": "IN AULUM"
            },
            {
                "verse": "Quod nil deficiat tibi dicunt, Aule; sed unum hoc"
            },
            {
                "verse": "Qui verum dicat deficit, Aule, tibi."
            }
        ],
        [
            {
                "verse": "IN OLLUM"
            },
            {
                "verse": "Palla tibi viridis, coma flava et longa cutisque"
            },
            {
                "verse": "Candida: quid porros miror? Es, Olle, quod es."
            }
        ],
        [
            {
                "verse": "IN ORBUM"
            },
            {
                "verse": "Lentulus et Fabius cur sunt tibi semper in ore,"
            },
            {
                "verse": "Qui semper lentes semper es, Orbe, fabas?"
            }
        ],
        [
            {
                "verse": "IN ORBUM"
            },
            {
                "verse": "Dum loquitur Fabios Orbus, loquiturque Catones,"
            },
            {
                "verse": "Credo parum. Iurat? Tunc quoque credo minus."
            }
        ],
        [
            {
                "verse": "IN LAUTICUM"
            },
            {
                "verse": "Si quantum de te credis, tibi, Lautice, tantum"
            },
            {
                "verse": "Esset, eras summus alter Aristoteles."
            }
        ],
        [
            {
                "verse": "IN SANDICUM"
            },
            {
                "verse": "Qui tantillus eras, cur tam cito, Sandice, tantus"
            },
            {
                "verse": "Factus es? At fungos nox simul una parit."
            }
        ],
        [
            {
                "verse": "IN ELBUM"
            },
            {
                "verse": "Elbe, vomis tantum tam celso vertice fumum,"
            },
            {
                "verse": "Quantum si tua te suffocet, Elbe, domus."
            }
        ],
        [
            {
                "verse": "IN ELBUM"
            },
            {
                "verse": "Caprinum aequares utrem, si cor tibi quantum"
            },
            {
                "verse": "Inflatur, tantum corpus et, Elbe, tuum."
            }
        ],
        [
            {
                "verse": "IN ELBUM"
            },
            {
                "verse": "Vel pila, vel vento vesica inflata videris,"
            },
            {
                "verse": "Qui tanta, Elbe, loquens ambitione tumes."
            }
        ],
        [
            {
                "verse": "IN COSSUM"
            },
            {
                "verse": "Cosse, nihil tibi gloriolae nisi fumus inanis:"
            },
            {
                "verse": "Nil, nisi quam indueris aurea palla, tibi est."
            }
        ],
        [
            {
                "verse": "IN COSSUM"
            },
            {
                "verse": "Cosse, tibi sapiens vox convenit illa Biantis:"
            },
            {
                "verse": "Quam geris, est vestis aurea sola tibi."
            }
        ],
        [
            {
                "verse": "IN COSSUM"
            },
            {
                "verse": "Aurea cur tibi nunc, Cosse, est, quae trita erat olim,"
            },
            {
                "verse": "Quae tibi nascenti nullaque palla fuit?"
            }
        ],
        [
            {
                "verse": "IN COSSUM"
            },
            {
                "verse": "Cosse, die festo tantum vestem induis auream,"
            },
            {
                "verse": "Tuncque ego te veneror. Dic mihi: quid veneror?"
            }
        ],
        [
            {
                "verse": "IN LAUSUM"
            },
            {
                "verse": "Aurea quid tibi vult gestata catenula collo?"
            },
            {
                "verse": "Correptusne aliquo, Lause, furore geris?"
            }
        ],
        [
            {
                "verse": "IN BRUTUM"
            },
            {
                "verse": "Insanire equidem tua, Brute, volumina credo,"
            },
            {
                "verse": "Singula quae graviter dura catena ligat."
            }
        ],
        [
            {
                "verse": "IN LIBONEM"
            },
            {
                "verse": "Tot quot emis, vendis libros; numquam legis: ergo es"
            },
            {
                "verse": "Doctior? Immo magis bibliopola, Libon."
            }
        ],
        [
            {
                "verse": "IN SISYPHUM"
            },
            {
                "verse": "Sisyphe, librorum gravis o iactura tuorum,"
            },
            {
                "verse": "Quos semper vinclis compedibusque ligas!"
            }
        ],
        [
            {
                "verse": "IN POMPILIANUM"
            },
            {
                "verse": "Librorum carcer, o Pompiliane, tuorum,"
            },
            {
                "verse": "Cur tot emis quos non, Pompiliane, legis?"
            }
        ],
        [
            {
                "verse": "IN POMPILIANUM"
            },
            {
                "verse": "Pompiliane, dolent tam duro carcere claudi;"
            },
            {
                "verse": "Tene movent libri, Pompiliane, tui?"
            }
        ],
        [
            {
                "verse": "IN POMPILIANUM"
            },
            {
                "verse": "Quos nec tu ipse legis, quos nec tu intelligis ipse,"
            },
            {
                "verse": "Commiseror libros, Pompiliane, tuos."
            }
        ],
        [
            {
                "verse": "IN POMPILIANUM"
            },
            {
                "verse": "Pompiliane, putem tua sit doctissima, libros"
            },
            {
                "verse": "Quae sola inclusos tot premit arca tuos!"
            }
        ],
        [
            {
                "verse": "IN DOMINICUM"
            },
            {
                "verse": "Non possum numeris te claudere; si libet autem,"
            },
            {
                "verse": "Iniustum carmen suscipe, Dominice."
            }
        ],
        [
            {
                "verse": "IN DOMINICUM"
            },
            {
                "verse": "Et bene tu cantas, et tu bene carmina condis:"
            },
            {
                "verse": "Cur non te capiant carmina, Dominice?"
            }
        ],
        [
            {
                "verse": "IN ZANTUM"
            },
            {
                "verse": "Zante, cole Aonides, ut ais; sed ne ammodo, quaeso:"
            },
            {
                "verse": "Scripseris Eumenides quas colis Aonides."
            }
        ],
        [
            {
                "verse": "IN ZANTUM"
            },
            {
                "verse": "Zante, tibi picti nota est an fabula corvi?"
            },
            {
                "verse": "Noli te scriptis pingere, Zante, meis."
            }
        ],
        [
            {
                "verse": "IN ZANTUM"
            },
            {
                "verse": "Qui mea scripta rapis, in ius te, Zante, vocabo,"
            },
            {
                "verse": "Et mihi tu furti constituere reus."
            }
        ],
        [
            {
                "verse": "IN ZANTUM"
            },
            {
                "verse": "Zante, meum multis verbis te dicis amicum,"
            },
            {
                "verse": "Sumque tuus: tibi nunc debeo, Zante, nihil."
            }
        ],
        [
            {
                "verse": "IN ZANTUM"
            },
            {
                "verse": "Quot tu, Zante, mihi, totidem tibi carmina mitto:"
            },
            {
                "verse": "Carmina bina mihi, carmina bina tibi."
            }
        ],
        [
            {
                "verse": "IN ZANTUM"
            },
            {
                "verse": "Me celebras numeris, celebro et te, Zante, duobus:"
            },
            {
                "verse": "Tam debes mihi quam debeo, Zante, tibi."
            }
        ],
        [
            {
                "verse": "IN CINNAM"
            },
            {
                "verse": "Scribis naumachium quod naufragat undique, Cinna."
            },
            {
                "verse": "Dic te igitur potius scribere naufragium."
            }
        ],
        [
            {
                "verse": "IN CINNAM"
            },
            {
                "verse": "Dicis, Cinna: \u00ef\u00bf\u00bdMeum lege naumachium!\u00ef\u00bf\u00bd. Lego: verum"
            },
            {
                "verse": "Dum lego naumachium, sentio naufragium."
            }
        ],
        [
            {
                "verse": "IN AVERNUM"
            },
            {
                "verse": "Scis quare obscurum scribis carmen? Quia nocte"
            },
            {
                "verse": "Scribis, Averne! Igitur ammodo scribe die."
            }
        ],
        [
            {
                "verse": "IN MIDONEM"
            },
            {
                "verse": "Pingis luce, Midon, gignis sed nocte. Quid ergo,"
            },
            {
                "verse": "Si male tu gignis, pingis at egregie?"
            }
        ],
        [
            {
                "verse": "IN PHILIPPUM"
            },
            {
                "verse": "Sunt mihi quae mittis gratissima poma, Philippe;"
            },
            {
                "verse": "Sint quoque quae mitto carmina grata tibi."
            }
        ],
        [
            {
                "verse": "IN PHILIPPUM"
            },
            {
                "verse": "Sunt mihi quae donas praedulcia mella, Philippe;"
            },
            {
                "verse": "Dulcior ast ipso melle, Philippe, mihi es."
            }
        ],
        [
            {
                "verse": "IN CAMBIUM"
            },
            {
                "verse": "Cambi, Castalias semper cole, quod facis, undas,"
            },
            {
                "verse": "Ne tua Lethaeis nomina dentur aquis."
            }
        ],
        [
            {
                "verse": "IN GALLUM ET MAURUM"
            },
            {
                "verse": "Non debes Mauro? Debes quoque tu quia mores,"
            },
            {
                "verse": "Galle, suos laudas, laudat et ille tuos."
            }
        ],
        [
            {
                "verse": "IN LICUM ET LYCIDAM"
            },
            {
                "verse": "Et neuter debet, simul et sibi debet uterque,"
            },
            {
                "verse": "Qui laudant vicibus se Licus et Lycidas."
            }
        ],
        [
            {
                "verse": "IN MANCUM"
            },
            {
                "verse": "Te quotiens tortis video arrectisque capillis,"
            },
            {
                "verse": "Te raptum totiens, Mance, furore puto."
            }
        ],
        [
            {
                "verse": "IN MANCUM"
            },
            {
                "verse": "Contortos tibi habes capiti crinesque volantes,"
            },
            {
                "verse": "Mance: aliudque simul quod volat intus habes."
            }
        ],
        [
            {
                "verse": "IN NEVUM"
            },
            {
                "verse": "Est tibi quod fumus siccavit, Neve, cerebrum:"
            },
            {
                "verse": "Sole sub ardenti quid tibi consilii?"
            }
        ],
        [
            {
                "verse": "IN PALICUM"
            },
            {
                "verse": "Quae cor edit quare scabiem nil, Pallice, curas,"
            },
            {
                "verse": "Qui curas scabiem, quae tibi corpus edit?"
            }
        ],
        [
            {
                "verse": "IN URSUM"
            },
            {
                "verse": "Tristis es, Urse, mali vel quid tibi contigit, aut quid"
            },
            {
                "verse": "Quod doleas alii contigit, Urse, boni?"
            }
        ],
        [
            {
                "verse": "IN LAELIUM"
            },
            {
                "verse": "Vis sapere atque loqui recte, carissime Laeli:"
            },
            {
                "verse": "Os in corde geras, haud cor in ore geras."
            }
        ],
        [
            {
                "verse": "IN MENIUM"
            },
            {
                "verse": "Discordant longe, Meni, tibi pulmo manusque:"
            },
            {
                "verse": "Pulmo tibi largus, stricta manusque tibi."
            }
        ],
        [
            {
                "verse": "IN MENIUM"
            },
            {
                "verse": "Cum donas quicquam, Meni, mihi scaeva videris;"
            },
            {
                "verse": "Cum rapis, at certe fortis utraque manu es."
            }
        ],
        [
            {
                "verse": "IN MENIUM"
            },
            {
                "verse": "Vis dicam de te mea quae sententia, Meni, est?"
            },
            {
                "verse": "Longior est toto corpore lingua tibi."
            }
        ],
        [
            {
                "verse": "IN MENIUM"
            },
            {
                "verse": "Vis ut longa tuae, Meni, contagia linguae,"
            },
            {
                "verse": "Vis loquar? at mihi fac sit tua lingua: loquar."
            }
        ],
        [
            {
                "verse": "IN MENIUM"
            },
            {
                "verse": "Scis cur tanta tibi verborum copia, Meni?"
            },
            {
                "verse": "Non constant pretio nam tibi vel minimo."
            }
        ],
        [
            {
                "verse": "IN POSTUMUM"
            },
            {
                "verse": "Me lacera quantum vis, Postume: sive deorsum,"
            },
            {
                "verse": "Sive sonet sursum vox tua, curo parum."
            }
        ],
        [
            {
                "verse": "IN POSTUMUM"
            },
            {
                "verse": "Sunt mihi quae vincant aures tibi, Postume, linguam:"
            },
            {
                "verse": "Bina mihi est auris, lingua sed una tibi."
            }
        ],
        [
            {
                "verse": "IN POSTUMUM"
            },
            {
                "verse": "Ut fers, augenda est segnis mea, Postume, lingua;"
            },
            {
                "verse": "Ut fero, lingua tua est diminuenda procax."
            }
        ],
        [
            {
                "verse": "IN POSTUMUM"
            },
            {
                "verse": "Linguam carpe meam; lauda sed, Postume, saltem"
            },
            {
                "verse": "Aures, quas quassat nil tua lingua, meas!"
            }
        ],
        [
            {
                "verse": "IN POSTUMUM"
            },
            {
                "verse": "Postume, Dulichio mihi remige surdior auris."
            },
            {
                "verse": "Carpe, age: marmorea surdior et statua est!"
            }
        ],
        [
            {
                "verse": "IN POSTUMUM"
            },
            {
                "verse": "Verbera si non sint, curem tua, Postume, verba,"
            },
            {
                "verse": "Si tantum verbis laeditur aura tuis?"
            }
        ],
        [
            {
                "verse": "IN POSTUMUM"
            },
            {
                "verse": "Verba modesta parum cur sint tibi, Postume, dicam:"
            },
            {
                "verse": "Nam tibi sunt etiam facta modesta parum."
            }
        ],
        [
            {
                "verse": "IN IMONEM"
            },
            {
                "verse": "Audet Imon scriptis, nedum me carpere verbis;"
            },
            {
                "verse": "At mea num prorsus pondere scripta carent?"
            }
        ],
        [
            {
                "verse": "IN IMONEM"
            },
            {
                "verse": "Audet Imon rabida semper me carpere lingua."
            },
            {
                "verse": "Semper ego auditor? Ulla ne lingua mihi?"
            }
        ],
        [
            {
                "verse": "IN IMONEM"
            },
            {
                "verse": "Aut tu profer, Imon, tua vel mea carpere noli"
            },
            {
                "verse": "Carmina: cur carpis, qui nihil edis, Imon?"
            }
        ],
        [
            {
                "verse": "IN IMONEM"
            },
            {
                "verse": "Magnus Imon magno tegor hic aequalis Homero:"
            },
            {
                "verse": "Scripsit is Iliaden, scripsi ego Nulliaden."
            }
        ],
        [
            {
                "verse": "IN IMONEM"
            },
            {
                "verse": "Carpis, Imon, cunctos. Qui nescit cur, sibi dicam:"
            },
            {
                "verse": "Solus iudicio nam sapis ipse tuo."
            }
        ],
        [
            {
                "verse": "IN IMONEM"
            },
            {
                "verse": "Carpis, Imon, cunctos. Qui nescit cur, sibi dicam:"
            },
            {
                "verse": "Nam tu praerabida carperis invidia."
            }
        ],
        [
            {
                "verse": "IN IMONEM"
            },
            {
                "verse": "Invide Imon, cunctis semper sic invidus esto,"
            },
            {
                "verse": "Ut nulli fias invidiosus, Imon!"
            }
        ],
        [
            {
                "verse": "IN IULIUM"
            },
            {
                "verse": "Quod te carpat Imon, quid curas, optime Iuli?"
            },
            {
                "verse": "Nescis quod virtus non caret invidia?"
            }
        ],
        []
    ]
}