{
    "author": "Matteo Andronico",
    "title": "epithalamium",
    "url": "http://www.poetiditalia.it/texts/ANDRONIC|epit|001",
    "text": [
        [
            {
                "verse": "epithalamium Matthaei Andronici Traguriniin nuptias Vladislai invictissimiac felicissimi Pannoniarum ac Boemiae regiset Annae Candaliae reginae serenissimae"
            }
        ],
        [
            {
                "verse": "Nondum intemptatas pubes irruperat undas"
            },
            {
                "verse": "Thessala Phrixei cognatum velleris aurum"
            },
            {
                "verse": "Exposcens necdum refluo vada concita motu"
            },
            {
                "verse": "Consertisque iugis artatum evaserat aequor"
            },
            {
                "verse": "Puppis Hyperboreum Minyas vectura sub axem,"
            },
            {
                "verse": "Peleus eximiis quum iam virtutibus auctus"
            },
            {
                "verse": "Sumpserat Emathiae sceptrum populosque regebat"
            },
            {
                "verse": "Haemonios, icto qua cognita pascua Phoebo"
            },
            {
                "verse": "Amphrysus placido sinuosus flumine lambit;"
            },
            {
                "verse": "Sed nec adhuc magnae Thetidis flagrarat amore"
            },
            {
                "verse": "Nec sociare toros taedasque subire iugales"
            },
            {
                "verse": "Certus erat. Coeunt proceres cladique precantur,"
            },
            {
                "verse": "Fatalem Phrygiae terris ut reddat Achillem,"
            },
            {
                "verse": "Qui populos regat Emathios, quo vindice Troia"
            },
            {
                "verse": "Hospitii meritas laesi det perfida poenas."
            },
            {
                "verse": "Iamque suis thalamis natarum Doridos unam"
            },
            {
                "verse": "Peleus addiderat: glaucae coiere puellae,"
            },
            {
                "verse": "Conveniunt superi festumque hymenaea frequentant"
            },
            {
                "verse": "Sertaque dependent reseratis undique valvis,"
            },
            {
                "verse": "Aurea tecta patent, dant largos nectaris haustus,"
            },
            {
                "verse": "Vernat flore caput, respondent Pelea Tempe,"
            },
            {
                "verse": "Ossa Thetim resonant, Peneus sustinet undas"
            },
            {
                "verse": "Cantibus attonitas stupefactaque flumina tardat."
            },
            {
                "verse": "Ecce iterum heroum redeunt felicia secla,"
            },
            {
                "verse": "Rursus faustus Hymen et festae vincula taedae!"
            },
            {
                "verse": "Aspicis, aerea sonus ut prorumpat ab Alpe"
            },
            {
                "verse": "Parrhasiique celer ripas festinet ad Istri."
            },
            {
                "verse": "Ducitur Arctoo Rhodani armipotentis alumna"
            },
            {
                "verse": "Nupta Iovi, geminae cui Gratia nexa sorori"
            },
            {
                "verse": "It comes et teneri pariter famulantur Amores,"
            },
            {
                "verse": "Astat et usque novae lateri Cytherea maritae."
            },
            {
                "verse": "Aspice, ut Ausoniae geminatis plausibus urbes"
            },
            {
                "verse": "Exultent, citharae coniunctaque tympana buxo"
            },
            {
                "verse": "Tinnulaque aera sonent, blandae instrumenta Diones."
            },
            {
                "verse": "Non aliter quondam Graias hilaraverat urbes"
            },
            {
                "verse": "Clamor ovans, domitis quum iam remearet ab Indis"
            },
            {
                "verse": "Liber et Eoas patriis imponeret aris"
            },
            {
                "verse": "Exuvias festisque ululatibus orgia Bacchae"
            },
            {
                "verse": "Concinerent vulsasque trabes et saxa rotarent"
            },
            {
                "verse": "Maenades et scissis macularent arva iuvencis."
            },
            {
                "verse": "Ecce serenato pelluntur nubila caelo"
            },
            {
                "verse": "Arridentque poli, suspendunt flamina venti"
            },
            {
                "verse": "Atque immota sui miratur regna profundi"
            },
            {
                "verse": "Nereus et refluos quae sistant numina cursus."
            },
            {
                "verse": "Quacunque ingreditur, dominae blanditur eunti"
            },
            {
                "verse": "Terra rosas spargens, flatus dant nectaris aurae."
            },
            {
                "verse": "Haud aliter segetes Arabum vel divitis arva"
            },
            {
                "verse": "Assyriae redolent, quum se novus induit annus"
            },
            {
                "verse": "Floribus ac vernis opibus gemmantia rident"
            },
            {
                "verse": "Prata et odoriferi mollis viget aura Favoni."
            },
            {
                "verse": "Hannibal et flammis et vi mordacis aceti"
            },
            {
                "verse": "Temptet ver vetitae capturus moenia Romae:"
            },
            {
                "verse": "Sponte sua attonitas animatis rupibus Alpes"
            },
            {
                "verse": "Summittent cautes et saxa minantia caelo"
            },
            {
                "verse": "Agnoscentque suae venientia numina divae."
            },
            {
                "verse": "Tu mihi legitimis facibus, Saturnia praeses,"
            },
            {
                "verse": "Tu, Paphiae proles et casti cultor amoris,"
            },
            {
                "verse": "Profer, Hymen, tantos quod numen iunxit amantes;"
            },
            {
                "verse": "Quae festinati sacros Concordia nexit"
            },
            {
                "verse": "Coniugii nodos, nexos quae Gratia sanxit."
            },
            {
                "verse": "Forte Dionaeos hortos sedesque petebat"
            },
            {
                "verse": "Alma Venus Paphias pridem intermissa revisens"
            },
            {
                "verse": "Regna sui manibus quondam fabrefacta mariti."
            },
            {
                "verse": "Circum aderant blandae Charites varioque volabant"
            },
            {
                "verse": "More sagittiferi fratres: hi summa feruntur"
            },
            {
                "verse": "Per loca caelestesque plagas passimque micantes"
            },
            {
                "verse": "Incursant stellas, illi inferiore meatu"
            },
            {
                "verse": "Purpureis summas pennis librantur in undas."
            },
            {
                "verse": "Iamque propinquabant adverso litore, Cyprus"
            },
            {
                "verse": "Qua Pharii spectat septemflua cornua Nili,"
            },
            {
                "verse": "Quum Venus affata est puerum, cui plurimus ignis"
            },
            {
                "verse": "Aestuat et nullos telum frustratur in ictus:"
            },
            {
                "verse": "\"Quid cessas, ignave puer? quid, lente, moraris?"
            },
            {
                "verse": "Quid non arma paras? num sat mugire iuvencos"
            },
            {
                "verse": "Inter Agenoreos semel est fecisse tonantem?"
            },
            {
                "verse": "An, postquam Eurotae cygneo carmine ripas"
            },
            {
                "verse": "Mulsit et Iliaca praepes stetit ales in Ida,"
            },
            {
                "verse": "Otia sunt ducenda tibi? cur spicula gestas"
            },
            {
                "verse": "Irrita? cur cessans inglorius otia ducit"
            },
            {
                "verse": "Nervus et aligerum mundus iam nescit Amorem?"
            },
            {
                "verse": "Dic, age, post domitos superos, post caerula regna"
            },
            {
                "verse": "Ad motus concussa tuos, post ferrea Ditis"
            },
            {
                "verse": "Pectora lascivis tandem mollita sagittis"
            },
            {
                "verse": "Torpet hebes telum, languet tibi dextera segnis!?"
            },
            {
                "verse": "Quin, age, maioris spectat te pompa triumphi,"
            },
            {
                "verse": "Auriflui cui nec Iovis aequiperaveris imbres"
            },
            {
                "verse": "Nec molles habitus Lydae sub lege puellae"
            },
            {
                "verse": "Clavigeri Alcidae nec amantis pascua Phoebi,"
            },
            {
                "verse": "Sume arcum atque illo rursus praecingere telo,"
            },
            {
                "verse": "Cui nec multiplici connexae adamante catenae,"
            },
            {
                "verse": "Invius ipse mei non thorax Martis et aegis"
            },
            {
                "verse": "Pallados obsistat; furvi non ora profundi,"
            },
            {
                "verse": "Imperiurato qua Styx devolvitur amne,"
            },
            {
                "verse": "Pannonii pete regna Iovis, qui coniugis expers"
            },
            {
                "verse": "Contemnit mea regna; tuis hunc, nate, sagittis"
            },
            {
                "verse": "Vince, truces animos, impervia pectora telis"
            },
            {
                "verse": "Concute et ignotos, fac, sentiat ille calores!"
            },
            {
                "verse": "Suspiret thalamos, mens tota in cuniuge aberret"
            },
            {
                "verse": "Sepositoque sui paulum moderamine regni"
            },
            {
                "verse": "Ardeat arcanos refovens uxorius ignes!\""
            },
            {
                "verse": "Dixit et ipsa suis manibus dea collocat arcum,"
            },
            {
                "verse": "Suspendit nato pharetram selectaque ponit"
            },
            {
                "verse": "Spicula et omnidomo succensas lampadas igne."
            },
            {
                "verse": "Evolat ille celer ripasque binominis Istri"
            },
            {
                "verse": "Attigit armiferas, ubi Pannona terra cohortes"
            },
            {
                "verse": "Explicat Othrysiae sese obiectura procellae."
            },
            {
                "verse": "Quisquis erat refugas doctus post terga sagittas"
            },
            {
                "verse": "Mittere, qui iussas arcu contingere metas,"
            },
            {
                "verse": "Qui iaculum torquere valent, cui fervida virtus"
            },
            {
                "verse": "Hostilem suadet per mille pericula vallum"
            },
            {
                "verse": "Scandere et eximium fecundo sanguine nomen"
            },
            {
                "verse": "Quaerere, qui fidis novit loca commoda castris"
            },
            {
                "verse": "Eligere et densas audet perrumpere turmas,"
            },
            {
                "verse": "Stat promptus mediique exultans pulvere campi"
            },
            {
                "verse": "Sithoniae iam nunc poscit concurrere turmae."
            },
            {
                "verse": "Hic caput aerata pictis cum casside conis"
            },
            {
                "verse": "Integit; ille humeris gestat coryton et arcum;"
            },
            {
                "verse": "Aurea flaventes huic velant retia crines"
            },
            {
                "verse": "Arctoae de more plagae vel lactea colla"
            },
            {
                "verse": "Implicat intextum gemmis auroque monile;"
            },
            {
                "verse": "Ille Semiramia variatum vellus ab arte"
            },
            {
                "verse": "Pectore habet rigidus; huic tantum pectora munit"
            },
            {
                "verse": "Sola chalybs, reliquo stat corpore pervius hosti;"
            },
            {
                "verse": "Huic fronte in media pictas ligat aurea pennas"
            },
            {
                "verse": "Concha et ab opposito radiat fulgentior aere;"
            },
            {
                "verse": "Parte alia frenis artat spumantibus ora"
            },
            {
                "verse": "Cornipedis cataphractus equi: fremit ille superbum"
            },
            {
                "verse": "Insultatque solo ac tumidis sub naribus ignem"
            },
            {
                "verse": "Colligit erectaque ferox attollitur aure."
            },
            {
                "verse": "Aspiceres illic populos utraque iacentes"
            },
            {
                "verse": "Danubii ripa, rapidis quos circuit undis"
            },
            {
                "verse": "Savus et adverso quos ambit flumine Dravus."
            },
            {
                "verse": "Illic Delmaticae gentes agilesque Liburni"
            },
            {
                "verse": "Atque Polemonii proceres proceresque Boemi,"
            },
            {
                "verse": "Denique Parrhasio quicquid sub cardine gentis"
            },
            {
                "verse": "Regna tenent, aderat regi auxiliaribus armis,"
            },
            {
                "verse": "Quoscunque in populos victricia signa movere"
            },
            {
                "verse": "Et quocunque parat deferre ex hoste triumphum."
            },
            {
                "verse": "Regia selectis haec inter corda sagittis"
            },
            {
                "verse": "Traicit acer Amor Paphiosque his addidit ignes."
            },
            {
                "verse": "Nec mora: Per teneras crescit nova flamma medullas,"
            },
            {
                "verse": "Flamma Dionaei vires testata caloris."
            },
            {
                "verse": "Iam rex ignota suscepto vulnere dextra"
            },
            {
                "verse": "Torpet et occultos fit alter et alter ad ictus."
            },
            {
                "verse": "Ardua non illum gemini moderamina regni."
            },
            {
                "verse": "Non urbes populique iuvant, non regia curae est."
            },
            {
                "verse": "Non, quae finitimus confinia proterit hostis,"
            },
            {
                "verse": "Paeones hinc, illinc Thraces et Sarmata velox."
            },
            {
                "verse": "Non audire preces, suetas non condere leges,"
            },
            {
                "verse": "Non equitum turmas, peditum non agmina curat."
            },
            {
                "verse": "Illud paulatim saevi Mavortis ab arte"
            },
            {
                "verse": "Declinat pectus, non densas claudere valles,"
            },
            {
                "verse": "Non temptare libet saltus aprosve frementes"
            },
            {
                "verse": "Aut propriis fetas turbare cubilibus ursas."
            },
            {
                "verse": "Iam neque sidereas iuvat exercere per artes"
            },
            {
                "verse": "Illud perspectae discussum mentis acumen,"
            },
            {
                "verse": "Cur Plaustra obliquo tardus temone Bootes"
            },
            {
                "verse": "Conetur refugo frustra summittere ponto,"
            },
            {
                "verse": "Quid tantum Oceano brumalibus obsita nimbis"
            },
            {
                "verse": "Astra procellosos properent demergere soles,"
            },
            {
                "verse": "Cur modo curvatam praetendat in aethere frontem"
            },
            {
                "verse": "Cynthia, nunc plenum reparabilis attrahat orbem."
            },
            {
                "verse": "Cur eadem radios fratris populata micantes"
            },
            {
                "verse": "Ingerat immodicum Phoebo male grata laborem,"
            },
            {
                "verse": "Post tamen ipsa luat commisso crimine poenas,"
            },
            {
                "verse": "Quam subito immissis pallens ac maesta tenebris"
            },
            {
                "verse": "Nescit ab obiecta lucem sibi quaerere terra:"
            },
            {
                "verse": "Haec et multa prius variis sibi cognita curis"
            },
            {
                "verse": "Egregius belli ductor torpere relinquens"
            },
            {
                "verse": "Cogitur insomnes suspirans ducere noctes."
            },
            {
                "verse": "Quique modo assuerat tragica gravitate superbus"
            },
            {
                "verse": "Acta Sophocleis evolvere tradita chartis,"
            },
            {
                "verse": "Nunc elegos molles mutato blandius ore"
            },
            {
                "verse": "Concinit, exculti quos olim Musa Tibulli"
            },
            {
                "verse": "Edidit et doctus, quo gaudeat Umbria, vates,"
            },
            {
                "verse": "Teque, parum prudens gemini praeceptor amoris,"
            },
            {
                "verse": "Perlegit, extremas ponti qui missus ad oras"
            },
            {
                "verse": "Caesaris es, nullo crimen delebile seclo:"
            },
            {
                "verse": "Ingenii perit ille vigor divinus et ipsum"
            },
            {
                "verse": "Deprimit Idalia durus cum matre Cupido."
            },
            {
                "verse": "Heu! tantum arcanos percussi pectoris ignes"
            },
            {
                "verse": "Suspirat laesoque rubor se prodit ab ore"
            },
            {
                "verse": "Obductas retegens flammas. Ah, nomen amantum"
            },
            {
                "verse": "Immemor imperii quoties tua lingua locuta est?!"
            },
            {
                "verse": "Te suspirantem nascentis lumina Phoebi,"
            },
            {
                "verse": "Te medius Titan, te serus conspicit Hesper."
            },
            {
                "verse": "Ignotae haud aliter flagravit amore Lacaenae"
            },
            {
                "verse": "Iliaca quondam lectus Paris arbiter Ida."
            },
            {
                "verse": "Dumque morae impatiens amor est. dum fervidus alto"
            },
            {
                "verse": "Aestuat igne vapor Sicula ferventius Aetna,"
            },
            {
                "verse": "Seligit e numero procerum, cui plurimus extat"
            },
            {
                "verse": "Eloquii splendor, Pyliae cui mella senectae"
            },
            {
                "verse": "Dulichiique oris torrentia flumina cedunt,"
            },
            {
                "verse": "Cuius saepe fides in summis cognita rebus,"
            },
            {
                "verse": "Orantem magnae stupuit quem curia Romae,"
            },
            {
                "verse": "Cuius honorato praefulget vertice clarae"
            },
            {
                "verse": "Pontificalis honos, pretium virtutis, et illi"
            },
            {
                "verse": "Dat mandata suo, referat quae nomine regi,"
            },
            {
                "verse": "Cui regna Ausoniae, cui Gallica sceptra tenentur,"
            },
            {
                "verse": "Cognatoque petat prognatam sanguine neptem"
            },
            {
                "verse": "Sceptriferis thalamis et faustae foedera taedae,"
            },
            {
                "verse": "Acceleret certis sponsalia nectere verbis:"
            },
            {
                "verse": "Non aliam se velle toris, quin caelibe lecto,"
            },
            {
                "verse": "Invida coniugium si forte hoc fata negarint,"
            },
            {
                "verse": "Tracturum vacuam ventura in tempora vitam."
            },
            {
                "verse": "Nam quum sollicitus gentes percurrat et urbes,"
            },
            {
                "verse": "Nil habet Ausoniae plaga, nil Germania dives,"
            },
            {
                "verse": "Cognati nil regna soli, nil ultima tellus,"
            },
            {
                "verse": "Quae iam declives currus Phoebique cadentes"
            },
            {
                "verse": "Sentit equos, tanto dignum succedere lecto."
            },
            {
                "verse": "Inter tot tantasque nurus, quas obtulit orbis,"
            },
            {
                "verse": "Anna placet: solam mens saucia cogitat Annam."
            },
            {
                "verse": "At Venus haec inter Paphia iam sede relicta"
            },
            {
                "verse": "Tyrrhenas spectabat aquas cognataque circum"
            },
            {
                "verse": "Numina Nereidas, quas inter caerula Glauce"
            },
            {
                "verse": "Frenatum delphina premit, Cadmeia virgo"
            },
            {
                "verse": "Non sinit implicitos violis errare capillos,"
            },
            {
                "verse": "Acidis aspecta praereptos Cypride amores"
            },
            {
                "verse": "Suspirat Galatea sui Messeniaque antra"
            },
            {
                "verse": "Devovet, at Spatale virides super aequoris undas"
            },
            {
                "verse": "Marmoreo iactat gemmata monilia collo,"
            },
            {
                "verse": "Candida Cymodoce toto stat corpore anhela"
            },
            {
                "verse": "Amplexu Glauci iam iamque apprensa sequentis."
            },
            {
                "verse": "Has ita formoso vultu est affata Cythera:"
            },
            {
                "verse": "\"Este, deae, mecum taedas celebrate iugales,"
            },
            {
                "verse": "Quales vix quondam stellantis regia caeli"
            },
            {
                "verse": "Viderit, aethereo quum se Saturnia fratri"
            },
            {
                "verse": "Iunxit et optatum soror est amplexa tonantem."
            },
            {
                "verse": "Desponsanda manet nunc regi regia virgo;"
            },
            {
                "verse": "Nomen ab extremis ductum regale Britannis,"
            },
            {
                "verse": "Supremos hominum Morinos et Belgica regna"
            },
            {
                "verse": "Quod rexit longumque reget: sic iusta tulerunt"
            },
            {
                "verse": "Fata, adamanteae sic edixere sorores."
            },
            {
                "verse": "Improba nil unquam demissum vidit in illa,"
            },
            {
                "verse": "Nil parvum fortuna domo, sed sceptra, triumphos,"
            },
            {
                "verse": "Imperium, fasces: horum sit Celtica testis"
            },
            {
                "verse": "Terra, Calidonii sint, ultima regna, profundi.\""
            },
            {
                "verse": "Iam dea contigerat Romani moenia Planci,"
            },
            {
                "verse": "Qua celeres Arar et Rhodanus sua flumina miscent,"
            },
            {
                "verse": "Et iam regali constructa palatia luxu"
            },
            {
                "verse": "Intrarat. Bifores illic argentea valvas"
            },
            {
                "verse": "Ostia pandebant. Illic contemptus achates"
            },
            {
                "verse": "Et neglectus onyx teritur: non gratia ophiti"
            },
            {
                "verse": "Ulla datur, nihil est illic Euboea Carystos,"
            },
            {
                "verse": "Nil Ligurum lapides, nil inclyta saxa Laconum."
            },
            {
                "verse": "Parte omni fulvo trabs exaturata metallo,"
            },
            {
                "verse": "Pendet et attonitos hominum rapit undique visus."
            },
            {
                "verse": "Divitiis nec cedit opus, stant aera Myronis,"
            },
            {
                "verse": "Stat labor, o Lysippe, tuus, tamen omnia vincit"
            },
            {
                "verse": "Porticus antiquis patrum variata triumphis:"
            },
            {
                "verse": "Est illic Thybris, sunt captae moenia Romae,"
            },
            {
                "verse": "Sunt et Aquitanis Capitolia cincta maniplis;"
            },
            {
                "verse": "Arx Tarpeia manet graviori pressa periclo"
            },
            {
                "verse": "Porticibusque cavis volitans argenteus anser,"
            },
            {
                "verse": "Dum vigili attollit resonantia murmura voce,"
            },
            {
                "verse": "Per rupem audaces testatur adesse phalanges;"
            },
            {
                "verse": "Pensati est illic temerarius arbiter auri"
            },
            {
                "verse": "Ensis et Ausoniae tot rapta insignia genti;"
            },
            {
                "verse": "Parte alia Brennus per litora Graia cohortes"
            },
            {
                "verse": "Sequanicas ductat, - iam se vix Delphica tellus"
            },
            {
                "verse": "Numine Phoebeo nivibusque repente solutis"
            },
            {
                "verse": "In proceres Gallos victriciaque arma tuetur."
            },
            {
                "verse": "Hos inter titulos antiqua ab origine patres"
            },
            {
                "verse": "Candalii apparent et honorae stemmata gentis."
            },
            {
                "verse": "Ut primum visa est divinae stirpis alumna,"
            },
            {
                "verse": "Obstupuit Cytherea decus mirata puellae,"
            },
            {
                "verse": "Stellantes oculos primum, quibus urit amantes,"
            },
            {
                "verse": "Ardet ut Oetaeis circumfluus humor in arvis,"
            },
            {
                "verse": "Qui Phaethonteos iterum renovare calores"
            },
            {
                "verse": "Evaleant totique ignes immittere mundo,"
            },
            {
                "verse": "Unde suas solitus accendere saepe Cupido"
            },
            {
                "verse": "Lampadas; ingenuae stat frontis gratia, sub qua"
            },
            {
                "verse": "Excubat Euphrosyne geminam complexa sororem;"
            },
            {
                "verse": "Pallados armiferae dignum stat Gorgone pectus"
            },
            {
                "verse": "Atque Semiramia pharetra nodatur in aurum"
            },
            {
                "verse": "Crinis Apollineo solus certare decori,"
            },
            {
                "verse": "Dignus et auricomum Bacchi superare nitorem,"
            },
            {
                "verse": "Qui valeat valeatque tuis contendere flammis,"
            },
            {
                "verse": "Qui Bereniceo de vertice raptus ad astra"
            },
            {
                "verse": "Ignivomum tremulo praefers fulgore cometen."
            },
            {
                "verse": "Cuncta animus vincit, quem non regina Scytharum"
            },
            {
                "verse": "Massagis exuperet, hostem licet illa superbum"
            },
            {
                "verse": "Ulta sit impune natum non passa iacere."
            },
            {
                "verse": "Femineos non illa colos, non pensa gerebat,"
            },
            {
                "verse": "Nil privatum illi curae est, sed volvere libros,"
            },
            {
                "verse": "Scire pudicitiae laudata exempla prioris,"
            },
            {
                "verse": "Quot proba Penelope lustris errante marito,"
            },
            {
                "verse": "Tempore quot belli repetitae stamine telae"
            },
            {
                "verse": "Sit pactam tutata fidem, Lucretia morte"
            },
            {
                "verse": "Ut subita immeritae exuerit mala crimina culpae."
            },
            {
                "verse": "Laodamia suo comes est ut facta marito"
            },
            {
                "verse": "Praevenitque diem laeto. Stat virginis usque"
            },
            {
                "verse": "Iphias ante oculos et casta Althaea pudicos."
            },
            {
                "verse": "Dotibus his alias addit: non pectinis illa"
            },
            {
                "verse": "Nescia Threicii est, non saxa trahentis et undas"
            },
            {
                "verse": "Ismeniae citharae. Quicquid cantavit Arion,"
            },
            {
                "verse": "Quod Mytilenaea cecinit cum vate Corinna,"
            },
            {
                "verse": "Quod Linus, hoc repetens modulatur regia virgo;"
            },
            {
                "verse": "Aut ductat thyasos, quales non ante Cithaeron"
            },
            {
                "verse": "Baccheis vidit festis, non flumina quondam"
            },
            {
                "verse": "Thermodontiacas subito perpessa bipennes"
            },
            {
                "verse": "Armigerae sobolis, postquam peltata virago"
            },
            {
                "verse": "Depopulata Getam positis agit otia bellis. -"
            },
            {
                "verse": "Huic Venus haec roseo confestim prodidit ore:"
            },
            {
                "verse": "\"Ecquid perpetuam dulci sine coniuge vitam"
            },
            {
                "verse": "Nescia natorum, genialis nescia lecti"
            },
            {
                "verse": "Sola trahes formaeque tuae decor iste peribit,"
            },
            {
                "verse": "Cui nec Taenareae faciem conferre maritae"
            },
            {
                "verse": "Graecia nec cursus Pisaea lege petitos"
            },
            {
                "verse": "Audeat et multa dotatam caede puellam,"
            },
            {
                "verse": "Illa licet Graias peritura in Pergama vires"
            },
            {
                "verse": "Moverit et demum in patriam repetita cremarit"
            },
            {
                "verse": "Laomedonteae fumantia moenia Troiae,"
            },
            {
                "verse": "Fixerit haec foribus putri squallentia tabo"
            },
            {
                "verse": "Ora suis victrixque ipsos damnarit amantes"
            },
            {
                "verse": "Ad Phlegethonteae liventia stagna paludis?"
            },
            {
                "verse": "O felix, cui te iungent bona fata marito,"
            },
            {
                "verse": "Felix virgo, tua facies quem prole parentem."
            },
            {
                "verse": "Sed, quoscunque procos immensus detinet orbis,"
            },
            {
                "verse": "Conspice, nemo tuis thalamis succederet unquam"
            },
            {
                "verse": "Dignior, Arctoae quam qui moderamina terrae"
            },
            {
                "verse": "Bina tenet geminoque caput diademate cinctum"
            },
            {
                "verse": "Irradiat, quem iam votis Germania regem"
            },
            {
                "verse": "Mille petit cuique addictum testantia mittit"
            },
            {
                "verse": "Dona animum Thrace. Quae gens tam incognita nobis,"
            },
            {
                "verse": "Sive sit Eoos Phoebi surgentis ad ortus,"
            },
            {
                "verse": "Seu fontes colat illa tuos, septemflue Melon,"
            },
            {
                "verse": "Seu videt Hesperio pomaria tuta dracone,"
            },
            {
                "verse": "Inclyta nescierit generis quae stemmata tanti"
            },
            {
                "verse": "Atque Polemonios reges successaque sceptra"
            },
            {
                "verse": "Per gentis seriem? Quis aviti praelia belli"
            },
            {
                "verse": "Nescit et extremo prostratos Marte Sicambros,"
            },
            {
                "verse": "Aequarit cui nec celebratas sanguine Cannas"
            },
            {
                "verse": "Hannibal Ausonio, Tyria non Scipio caede"
            },
            {
                "verse": "Undantem Zamam, Marius non Cimbrica signa,"
            },
            {
                "verse": "Theutonicos currus et capti vincla Iugurthae"
            },
            {
                "verse": "Caesareoque genus maternum a sanguine ductum"
            },
            {
                "verse": "Inque suis titulis ter Romae sceptra, ter auctos"
            },
            {
                "verse": "Imperio proavos? cuinam se largius unquam"
            },
            {
                "verse": "Furtuna indulsit quamve est complexa favorem"
            },
            {
                "verse": "Tam iusto propensa domum? Nil grandius unquam"
            },
            {
                "verse": "Parrhasii summo vidit sub cardine mundi"
            },
            {
                "verse": "Torva Lycaonii sitiens custodia monstri."
            },
            {
                "verse": "Editus ut fuerat Tyrioque exceptus in ostro,"
            },
            {
                "verse": "Iam regimen cum luce gerit patriosque triumphos"
            },
            {
                "verse": "Vagit et hostili squallentia castra cruore"
            },
            {
                "verse": "Incolit et mediis cunabula ducit in armis:"
            },
            {
                "verse": "Intremuere Scythae, tanti praenuntia regis"
            },
            {
                "verse": "Fata Getes timuit et mixtus Sarmata Daco."
            },
            {
                "verse": "Vixdum bis fuerat quinquennis Olympias acta,"
            },
            {
                "verse": "Iam Scythicos arcus, iam Parthica tela, sagittas,"
            },
            {
                "verse": "Iam Thracum norat pugnas animosque Laconum;"
            },
            {
                "verse": "Ut Galli sua gaesa ferant, ut pila Latini;"
            },
            {
                "verse": "Iamque hostem turbare gradu, iam caede superbus"
            },
            {
                "verse": "Arma triumphanti captiva appendere curru."
            },
            {
                "verse": "Aspice, quid possit virtus, lanugine vixdum"
            },
            {
                "verse": "Signabat malas, quum dant sua sceptra Boemi;"
            },
            {
                "verse": "Hac etiam allecti regem fecere rogantes"
            },
            {
                "verse": "Pannonii haud donis vel ambitione petiti."
            },
            {
                "verse": "Hic coniunx fatis, hic dis acceptus et astris"
            },
            {
                "verse": "Iam pridem te, virgo, manet, quo nupta marito"
            },
            {
                "verse": "Sidera sublimi caelestia vertice tanges.\""
            },
            {
                "verse": "Inde capit ceston. quo ventos illa furentes"
            },
            {
                "verse": "Sistit et irati rapidos Iovis edomat ignes"
            },
            {
                "verse": "Aspiratque faces et connubialia iura."
            },
            {
                "verse": "Senserat insolitos ignes non conscia amoris"
            },
            {
                "verse": "Virgo prius; iam iam gaudet regina vocari."
            },
            {
                "verse": "Iam cupit e tanti collo pendere mariti"
            },
            {
                "verse": "Incusatque moras et stantia tempora damnat"
            },
            {
                "verse": "Sollicitisque frequens digitis dum computat horas,"
            },
            {
                "verse": "Haud prius aspectum iam mens decurrit ad Istrum."
            },
            {
                "verse": "Ah, quoties regi dixit: \"Quid vota moraris"
            },
            {
                "verse": "Nostra? quid optatae producis foedera taedae?\""
            },
            {
                "verse": "Non secus in Tyria Dido miserabilis urbe"
            },
            {
                "verse": "Sensit Acidalium labefacta per ossa calorem,"
            },
            {
                "verse": "Quum pius Aeneas Siculo iactatus ab aestu"
            },
            {
                "verse": "Post patriae cineres, rapti post fata parentis"
            },
            {
                "verse": "Sorte sua Libycis tandem sese appulit oris."
            },
            {
                "verse": "Dum pendet dubioque labant praecordia motu,"
            },
            {
                "verse": "Spesque timorque instat: \"Quae dis donaria vovit"
            },
            {
                "verse": "Quaeve tulit?\" - Sed pone metum, tam regia coniunx"
            },
            {
                "verse": "Parrhasii tu sola Iovis visura cubile es."
            },
            {
                "verse": "Astat castus Hymen, tua qui connubia sanxit;"
            },
            {
                "verse": "Duceris et tecum per devia saxa cohortes"
            },
            {
                "verse": "Lingonicae properant; extrema tendit ab ora"
            },
            {
                "verse": "Santonis Oceani, lateri comes haeret euntis"
            },
            {
                "verse": "Rex regum: Non ille truces ad bella Rutenos"
            },
            {
                "verse": "Ducit et Alpino populari milite campos"
            },
            {
                "verse": "Cogitat Ausonios, sed pacis plena verendae"
            },
            {
                "verse": "Maiestas; saevi non horrida classica Martis"
            },
            {
                "verse": "Triste minaxque fremunt, sed tota haec pompa triumphi,"
            },
            {
                "verse": "Virgo, tui; Hesperias tecum, regina, per urbes"
            },
            {
                "verse": "Belgica signa meant placidam portantia pacem."
            },
            {
                "verse": "Occurrunt Itali proceres atque obvia divae"
            },
            {
                "verse": "Agmina agunt; numen selecto munere certant"
            },
            {
                "verse": "Promeruisse novum: portatur, decolor Indus"
            },
            {
                "verse": "Quicquid Erythraeis solers exquirit in undis"
            },
            {
                "verse": "Callaicisque fodit terris quod sedulus Astur;"
            },
            {
                "verse": "Quod Panchaeus Arabs metit felicibus arvis"
            },
            {
                "verse": "Quaeque suis silvis extremi vellera Seres"
            },
            {
                "verse": "Depectunt, quod bis cognato murice Sidon"
            },
            {
                "verse": "Tingit et Idaea quicquid variatur ab arte."
            },
            {
                "verse": "Nativum decus ut spectetur divite cultu,"
            },
            {
                "verse": "Gratius, o felix, ac terque quaterque beata"
            },
            {
                "verse": "Aspicis Eridanum, quam se vix continet undis"
            },
            {
                "verse": "Applaudatque tibi. Sudant electra sorores"
            },
            {
                "verse": "Largius Heliades atque undas roribus augent"
            },
            {
                "verse": "Gemmificis; dulci resonant modulamine ripae"
            },
            {
                "verse": "Amnis oloriferi. Sic quondam Aegyptia coniunx"
            },
            {
                "verse": "Romanis aquilis reduci occursura marito"
            },
            {
                "verse": "Puppe papiriferi decurrit flumina Nili"
            },
            {
                "verse": "Aurata Tyrio madefactum murice velum"
            },
            {
                "verse": "Expandens Zephyris inter Cyllenia fila"
            },
            {
                "verse": "Cognatae citharae strepitantiaque aera canoris"
            },
            {
                "verse": "Continuata modis longique foramina buxi."
            },
            {
                "verse": "Coniugis hinc adsunt equitum peditumque catervae."
            },
            {
                "verse": "Lecta cohors, cinguntque latus fulgentibus armis."
            },
            {
                "verse": "Reginae variis vernant cum casside crines"
            },
            {
                "verse": "Floribus, Ismenios simulant hastilia thyrsos."
            },
            {
                "verse": "Gaudia miles agit festoque haec carmine iactat"
            },
            {
                "verse": "Militiae de more suae: \"Quid, regia virgo,"
            },
            {
                "verse": "Coniugis amplexus tardas atque oscula differs"
            },
            {
                "verse": "Dulcia torquatas Veneris victura volucres?"
            },
            {
                "verse": "Quae te pugna manet? Iam formidata Gelonis"
            },
            {
                "verse": "Brachia constringent collum, velut implicat ulmos"
            },
            {
                "verse": "Vitis et amplexas arbor Baccheia frondes"
            },
            {
                "verse": "Flexipedi cingit nexu; iam dextera telum"
            },
            {
                "verse": "Excutere assueta hostilique rubere cruore"
            },
            {
                "verse": "Mitior incipiet teretes tractare papillas"
            },
            {
                "verse": "Blandaque iam roseis condetur lingua labellis,"
            },
            {
                "verse": "Cui nec Sicanium nectar nec mollis Hymetti"
            },
            {
                "verse": "Mopsopios aequet succos annosa vetustas."
            },
            {
                "verse": "Virgineo videor sudantem cernere regem"
            },
            {
                "verse": "Marte Dionaeae pugnasque ciere palaestrae."
            },
            {
                "verse": "Has ille exuvias, haec mavult ferre tropaea,"
            },
            {
                "verse": "Quam si victa iugo collum det perfida Thrace,"
            },
            {
                "verse": "India cunque suo Meroe circumflua Nilo."
            },
            {
                "verse": "Nascetur proles materno gratior ore"
            },
            {
                "verse": "Plus de patre tamen referens; hunc, quantus in armis"
            },
            {
                "verse": "Insurgat, toties fecundo sanguine Ganges"
            },
            {
                "verse": "Decolor agnoscet, laxos huic porriget arcus"
            },
            {
                "verse": "Parthia, odorati mittent sua thura Sabaei."
            },
            {
                "verse": "Sentiet hunc Garamas pronusque subibit habenas"
            },
            {
                "verse": "Nobilioris heri, cedent sublimia gesta"
            },
            {
                "verse": "Invicti Alcidae, summittet Pella triumphos"
            },
            {
                "verse": "Extremo Phoebi nascentis ab orbe petitos.\""
            },
            {
                "verse": "Protulerat faustum miles praenuntius omen:"
            },
            {
                "verse": "Assensit Lachesis, geminae assensere sorores"
            },
            {
                "verse": "Cadmeoque parant saturatum murice pensum"
            },
            {
                "verse": "Candentesque legunt gemmas, quibus ordine certo"
            },
            {
                "verse": "Venturae numerent felicia tempora vitae."
            }
        ]
    ]
}