{
    "author": "Battista Mantovano",
    "title": "ad Ioannem Sabaudium paramythia",
    "url": "http://www.poetiditalia.it/texts/SPAGNOLI|para|001",
    "text": [
        [
            {
                "verse": "AD IOANNEM SABADINUM ARGENTEUM PRO FILII MORTE PARAMYTHIA"
            }
        ],
        [
            {
                "verse": "Quae vos innocui vexat fortuna parentes?"
            },
            {
                "verse": "Tristia cur tantis fletibus ora madent?"
            },
            {
                "verse": "Mitius Andromache tulit Astyanacta peremptum"
            },
            {
                "verse": "Mitius errantem Penelopea virum."
            },
            {
                "verse": "Mitius Halcione crudelia fata mariti,"
            },
            {
                "verse": "Hippolytum Phoebe, garrula mater Itym."
            },
            {
                "verse": "Flevit Hylam minus Alcides, minus Isis Osyrim,"
            },
            {
                "verse": "Et Niobe natos, et Phoetonta soror."
            },
            {
                "verse": "Quid vult tanto resonans querimonia luctu?"
            },
            {
                "verse": "Et gemitu longo sollicitata domus?"
            },
            {
                "verse": "Cur setosa genis facies squallentibus horret?"
            },
            {
                "verse": "Cur macies turpi deiicit ora situ?"
            },
            {
                "verse": "Quo fugere sales? Cur laetae gratia frontis"
            },
            {
                "verse": "Decidit? Obscurum quae tegit umbra caput?"
            },
            {
                "verse": "Cur tua compresso facundia mutuit ore?"
            },
            {
                "verse": "Nec fuit in dulces lingua diserta sonos?"
            },
            {
                "verse": "Dic age lugubri deformis imagine vultus"
            },
            {
                "verse": "In mea secretum pectora vulnus agit."
            },
            {
                "verse": "Aspera sors veros et prospera tangit amicos,"
            },
            {
                "verse": "Corporibus quia mens una duobus inest."
            },
            {
                "verse": "Hei mihi, nescio quod radiis grave sydus iniquis"
            },
            {
                "verse": "Misit in infaustos fulmina tanta lares."
            },
            {
                "verse": "Et mihi perpetuus, chara cum coniuge moeror"
            },
            {
                "verse": "Attulit a Stygio longa venena lacu."
            },
            {
                "verse": "Carolus eximiae fulgens puer indole forma"
            },
            {
                "verse": "Occubuit, casti vota secunda thori."
            },
            {
                "verse": "Et iam morigera superos pietate colebat,"
            },
            {
                "verse": "Et docili supplex numina sancta fide."
            },
            {
                "verse": "Iam matura novis aetas lucebat in annis:"
            },
            {
                "verse": "In tenero gravitas ore senilis erat."
            },
            {
                "verse": "Talis erat nobis qualis rosa prima rosetis,"
            },
            {
                "verse": "Et qualis riguo Lilia prima solo."
            },
            {
                "verse": "Laeta verecundos decorabat gratia vultus,"
            },
            {
                "verse": "Et gravis ornabat dulcia verba lepor."
            },
            {
                "verse": "Ille meo tristes tollebat pectore curas,"
            },
            {
                "verse": "Gaudia patris erat, gaudia matris erat."
            },
            {
                "verse": "Hunc igitur rapiens lex ferrea mortis avarae"
            },
            {
                "verse": "Sub gelidam tristi funere mersit humum."
            },
            {
                "verse": "Luget moesta domus, vidui sine prole parentes"
            },
            {
                "verse": "In gemitu noctes ducimus atque dies."
            },
            {
                "verse": "Sicut ubi implumes invasit vipera nidos,"
            },
            {
                "verse": "Ingemit, et querulo carmine plangit avis."
            },
            {
                "verse": "Solvitur in lachrymas gemitusque miserrima coniunx,"
            },
            {
                "verse": "Et requiem nunquam debile pectus habet."
            },
            {
                "verse": "Cum gemit illa, mihi lachrymas ciet, ignea rorant"
            },
            {
                "verse": "Lumina singultu guttura rauca sonant."
            },
            {
                "verse": "Est mihi pro no simul et pro nomine moeror,"
            },
            {
                "verse": "Et duplex agitat saucia corda dolor."
            },
            {
                "verse": "Poenitet ingratae producere tempora vitae,"
            },
            {
                "verse": "Et toties mortis vulnera acerba pati."
            },
            {
                "verse": "Emorimur toties obeunt quot pignora nobis,"
            },
            {
                "verse": "Et toties ferrum corda paterna secat."
            },
            {
                "verse": "Pelle graves animo curas argentea proles."
            },
            {
                "verse": "Neu cruciet tantus pectora moesta dolor."
            },
            {
                "verse": "Terra domus non est animis accommoda nostris,"
            },
            {
                "verse": "Altius in nostrae conditionis honor."
            },
            {
                "verse": "Qui nimium terras amat, et mortalia tecta,"
            },
            {
                "verse": "Fallitur, est alio paria nostra loco."
            },
            {
                "verse": "Hic sumus extorres, alienaque regna tenemus"
            },
            {
                "verse": "Sub gravis exilii servitiique iugo."
            },
            {
                "verse": "Nunc animus curis coquitur, nunc corpora morbo,"
            },
            {
                "verse": "Et stimulos affert quae libet hora novos."
            },
            {
                "verse": "Nunc fratrum subeunt obitus, modo fata nepotum"
            },
            {
                "verse": "Tempus in obsequiis tristibus omne fluit."
            },
            {
                "verse": "Crebrius auditur per templa, per atria planctus,"
            },
            {
                "verse": "Quam faciles inter vox Hymenaea choros."
            },
            {
                "verse": "Et modo nostra vocant, modo nos aliena sepulcra,"
            },
            {
                "verse": "Funera sunt nostri continuata dies."
            },
            {
                "verse": "O foelix quem res non implicuere caducae,"
            },
            {
                "verse": "Quem nullus retinet posteritatis amor."
            },
            {
                "verse": "Quem nec cura domus nec deficientis in horas"
            },
            {
                "verse": "Corporis aut vitae praetereuntis agit."
            },
            {
                "verse": "Postquam divitiis fuerint et honore potui,"
            },
            {
                "verse": "Mors hominum triplici corpora fauce vorat,"
            },
            {
                "verse": "Foelices frustra nobis promittimus annos,"
            },
            {
                "verse": "Semper enim curae tristitiaeque premunt."
            },
            {
                "verse": "Fluctus ut insequitur fluctum, sic tempora voluit"
            },
            {
                "verse": "Nostra catenatis sors enim carnalis."
            },
            {
                "verse": "Mittimur aethereos per limina mortus in axes,"
            },
            {
                "verse": "Haec patet in nostros ianua sola lares."
            },
            {
                "verse": "Est illic natale solum, nostrique penates"
            },
            {
                "verse": "Regnat ubi in decimo maximus orbe pater."
            },
            {
                "verse": "Nos Deus ex alto nos magni gloria mundi,"
            },
            {
                "verse": "Omnis nos pronis vultibus aura vocant."
            },
            {
                "verse": "Cum nitet, et pictae noctis fulgoribus ardet"
            },
            {
                "verse": "Ostendit nostras pulcher Olympus opes."
            },
            {
                "verse": "Noster enim polus est, sunt sydera nostras, sereno"
            },
            {
                "verse": "Civibus arridet lucifer orbe suis."
            },
            {
                "verse": "Est requies illic, illic aeterna voluptas,"
            },
            {
                "verse": "Perpetuus splendor, gaudia, risus, amor."
            },
            {
                "verse": "Carolus est illic, et candida lilia circum"
            },
            {
                "verse": "Tempora, virginem signa pudoris, habet."
            },
            {
                "verse": "Nos quoque cum Lachesis nostros evolverit annos,"
            },
            {
                "verse": "In loca fatalis transferet illa ales."
            },
            {
                "verse": "Quotquot erunt animas, et quot nos ante fuere"
            },
            {
                "verse": "Accipient lato magna theatra sinu."
            },
            {
                "verse": "Fas erit hic nostrae vultus agnoscere gentis,"
            },
            {
                "verse": "Atque dare alternis mutua verba sonis."
            },
            {
                "verse": "Hic cum fratre soror, nati cum patribus ibunt,"
            },
            {
                "verse": "Vespera nec fastos finiet ulla dies."
            },
            {
                "verse": "Quos modo miramur regione videbimus illa,"
            },
            {
                "verse": "Et veteres inter suspiciemur avos."
            },
            {
                "verse": "Hic sunt qui patrum vestigia sancta sequuti"
            },
            {
                "verse": "Stigmata servatae relligionis habent."
            },
            {
                "verse": "Tunc tuus ille nepos iuvenem quem fata tulerunt,"
            },
            {
                "verse": "Cognatam nitido porriget ore manum."
            },
            {
                "verse": "Tunc tuus occurret tibi naus, et obvia circum"
            },
            {
                "verse": "Brachia cum lachrymis cola paterna dabit."
            },
            {
                "verse": "Coge vagos animi fluctus argentea proles,"
            },
            {
                "verse": "Cordaque conceptus deserat aegra dolor."
            },
            {
                "verse": "Comprime bacchantes ventos, et nubila pelle,"
            },
            {
                "verse": "Cymbaque tranquillo currat, ut ante, mari."
            },
            {
                "verse": "Ad nova coepta redi, laudemque laboribus auge"
            },
            {
                "verse": "Et brevis immensa floreat liber."
            },
            {
                "verse": "Scribe quod aeterno dignentur honore nepotes,"
            },
            {
                "verse": "Et quod non valeat perdere longa dies."
            },
            {
                "verse": "Utque minus rodant vigiles praecordia curae,"
            },
            {
                "verse": "Fertilis ingenii pinguia rura cole."
            },
            {
                "verse": "Interea celeri labentia tempora cursu"
            },
            {
                "verse": "Exilii finem servitiique dabunt."
            }
        ]
    ]
}