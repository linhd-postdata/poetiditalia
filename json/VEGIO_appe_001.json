{
    "author": "Maffeo Vegio",
    "title": "carminum appendix",
    "url": "http://www.poetiditalia.it/texts/VEGIO|appe|001",
    "text": [
        [
            {
                "verse": "Parve labor, cui te mittam? quem nunc mihi carum"
            },
            {
                "verse": "Efficiam? quis erit cui mea dona dabo?"
            },
            {
                "verse": "Parvus es at magnae latitant sub pectore vires."
            },
            {
                "verse": "O si sit quisquam par tibi, quaere parem,"
            },
            {
                "verse": "Ergo eris ergo meo, mi Picenine, libelle"
            },
            {
                "verse": "Persimilis, nostro munere dignus eris."
            },
            {
                "verse": "Hunc tu sume libens et amica fronte revise"
            }
        ],
        [
            {
                "verse": "Pulcra Panormigeni perlegi scripta poetae"
            },
            {
                "verse": "Qui canit imparibus sexus utrosque modis."
            },
            {
                "verse": "Non potui non hunc laudare, non oscula dulci,"
            },
            {
                "verse": "Dulcior Andrea, dulcia ferre operi."
            },
            {
                "verse": "At nostrum in vatem si sit qui turpiter audet,"
            },
            {
                "verse": "Qui moveat dentes ore calente truces,"
            },
            {
                "verse": "Pone animo antiquos illustres laude poetas,"
            },
            {
                "verse": "Qui similes pulcre composuere sales."
            },
            {
                "verse": "Quid cecinit Naso? Quid blandi musa Propertii?"
            },
            {
                "verse": "Lesbia tu, Sappho? tuque, Tibulle, places."
            },
            {
                "verse": "Clarus Callimachus. Placuerunt scripta Catulli."
            },
            {
                "verse": "Hi tamen et flammas et cecinere iocos."
            },
            {
                "verse": "Quidque ut praeteream reliquos, Maro, gloria vatum"
            },
            {
                "verse": "Quid cecinit? lusus scripsit et ille leves."
            },
            {
                "verse": "Mox sese ad segetes pascuaque et arma recepit."
            },
            {
                "verse": "Si dicit pecudes, an Maro pastor erat?"
            },
            {
                "verse": "Multa canunt docti, quae non fecere, poetae,"
            },
            {
                "verse": "Quae sua non novit dextera, multa canunt."
            },
            {
                "verse": "Verum illud sapere est et dignum laude perenni!"
            },
            {
                "verse": "Quae non viderunt lumina, Musa videt."
            },
            {
                "verse": "Sic igitur Plautus miraeque Terentius artis"
            },
            {
                "verse": "Essent convivae, leno et uterque foret?"
            },
            {
                "verse": "Atque alii quorum sine fine est copia magna"
            },
            {
                "verse": "Quos studii et famae scribere iussit amor."
            },
            {
                "verse": "Haec satis, Andrea, nunc ad maledicta revertor"
            },
            {
                "verse": "Quae cecinit fidis invida lingua modis."
            },
            {
                "verse": "Clara Panhormitae vivent praeconia vatis;"
            },
            {
                "verse": "Quive nefas ausus voce furente cadet."
            },
            {
                "verse": "Ille cadet, tenuesque furor vanescet in auras"
            },
            {
                "verse": "Et stabit nostri nobile vatis opus."
            }
        ],
        [
            {
                "verse": "... quam fortibus armis"
            },
            {
                "verse": "Incumbens fausto domuisti Marte feroces"
            },
            {
                "verse": "Pulciferos! Quae cum factu res credita nulli"
            },
            {
                "verse": "Esset, ovans tamen, adversum praestantior agmen"
            },
            {
                "verse": "Fregisti, et tanta haec soli tibi contigit uni"
            },
            {
                "verse": "Gloria, quae nulli ante fuit nec pectore, nec vi."
            },
            {
                "verse": "At qui nota sequor. Tantum tua claruit ardens"
            },
            {
                "verse": "Seque altum evexit virtus, ut munere dignum"
            },
            {
                "verse": "Haud parvo dux ante alios insignior unus"
            },
            {
                "verse": "Crediderit, gladioque potens, animisque Philippus."
            },
            {
                "verse": "Quin etiam armorum praefecit ducibus et te"
            },
            {
                "verse": "Donavit sceptro belli. Tum fortis in enses"
            },
            {
                "verse": "Ut primum ruere et Marti se credere coepit,"
            },
            {
                "verse": "Genua te primum elegit cui fideret arma,"
            },
            {
                "verse": "Luchanasque acies et ius committere pugnae."
            },
            {
                "verse": "Non repetam celebres titulos, quos moenia Tharri"
            },
            {
                "verse": "Victa tibi attulerint, non fauces gentis Etruscae"
            },
            {
                "verse": "Obsidione gravi infractas, non caetera tandem"
            },
            {
                "verse": "Eximia ac fera. Neque enim quo singula vellem"
            },
            {
                "verse": "Narrare, huc veni, laudum ornamenta tuarum."
            },
            {
                "verse": "At vero non possum huius non dicere belli,"
            },
            {
                "verse": "Quae nuper tanta auspicibus praeconia divis"
            },
            {
                "verse": "Cesserat, et capto tam clara ex hoste trophea"
            },
            {
                "verse": "Scilicet armorum fidens Florentia totas"
            },
            {
                "verse": "Contulerat vires vicinae in pascua Lucae."
            },
            {
                "verse": "Genua Luchanam servare potentior urbem"
            },
            {
                "verse": "Adnixa auxilio, dubiis spemque addere rebus,"
            },
            {
                "verse": "Commisit sua signa tuae victricia dextrae,"
            },
            {
                "verse": "Inlabens placidis dirimebat Serculus undis"
            },
            {
                "verse": "Agmen utrumque, at tu, quo non audentior alter,"
            },
            {
                "verse": "Nec quis consilio melior, nec robore maior"
            },
            {
                "verse": "Per medium turmas duxisti interritus annem,"
            },
            {
                "verse": "Incensas magno venturi Martis amore."
            }
        ],
        [
            {
                "verse": "... Tu Bergomeis in vallibus arcem"
            },
            {
                "verse": "Et duram valido domuisti robore gentem."
            },
            {
                "verse": "Tu genus indomitum sub Pulciferensibus armis"
            },
            {
                "verse": "Bis fractum, propriis cum sedibus extinxisti;"
            },
            {
                "verse": "Quo tantum in tutum concessit Genua facto."
            },
            {
                "verse": "Nunc proinde armatos exercens aequore naves."
            },
            {
                "verse": "Terrificat quot habet contermina moenia, Pontus"
            },
            {
                "verse": "Parte alia Etruscis tantum tua fama sub oris"
            },
            {
                "verse": "Crevit, ut e coelo missum te predicet omnis"
            },
            {
                "verse": "Lidia, te populi desolatique Senatus."
            },
            {
                "verse": "Te trepidant, vix tuta sui munimine valli,"
            },
            {
                "verse": "Florentina tuum reformidant moenia nomen."
            },
            {
                "verse": "Tu Tharri, tu Pontremuli, tu caetera in ipsis"
            },
            {
                "verse": "Faucibus expugnata tua mille oppida dextra."
            },
            {
                "verse": "Et mille ornasti signis victicibus arces."
            },
            {
                "verse": "Tu Lucense solum tristi obsidione redentum"
            },
            {
                "verse": "Servasti. Nec laetata est Florentia duro"
            },
            {
                "verse": "Marte diu; cuius pauco cum milite multas"
            },
            {
                "verse": "Profligasti acies; faustum et memorabile pugnae"
            },
            {
                "verse": "Exemplum, dum non veritus trans fluminis altum"
            },
            {
                "verse": "Ire vadum, laetas duxisti in bella cohortes"
            },
            {
                "verse": "Verte inter et Tanagrum trans flumen capta recense"
            },
            {
                "verse": "Oppida tot potuisse brevi tam tempore vinci."
            },
            {
                "verse": "Qua vero digna navalem laude triumphum"
            },
            {
                "verse": "Prosequar? Omne suum Venetorum summa potestas"
            },
            {
                "verse": "Et terra et mediis robur contraxerat undis."
            },
            {
                "verse": "Terra equites, mediis naves armavit in undis"
            },
            {
                "verse": "Ausa sed incassum pulchram sperare Cremonam"
            },
            {
                "verse": "Tu contra, pro quo stant coeli et numina pugnant,"
            },
            {
                "verse": "Armatis totidem rexisti navibus ingens"
            },
            {
                "verse": "Bellum, ipsis nunc primum in aquis feliciter usus"
            },
            {
                "verse": "Auspiciis, cui tam praestans victoria cessit,"
            },
            {
                "verse": "Tam clara, ut magnis certo sit digna, vel ipsis"
            },
            {
                "verse": "Adscribenda diis ..."
            }
        ]
    ]
}