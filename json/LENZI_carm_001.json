{
    "author": "Lorenzo Lenzi",
    "title": "carmen ad Varchium",
    "url": "http://www.poetiditalia.it/texts/LENZI|carm|001",
    "text": [
        [
            {
                "verse": "ad Benedictum Varchium"
            },
            {
                "verse": "Praeceptis monitisque tuis, carissime Varchi,"
            },
            {
                "verse": "Nam mihi defuncti patris es ipse loco;"
            },
            {
                "verse": "Iuri operam impendo assiduam, qua culta per arva"
            },
            {
                "verse": "Exiguo Renus flumine volvit aquas,"
            },
            {
                "verse": "Coetera sat foelix, unum illud moereo quod te"
            },
            {
                "verse": "A nobis morbus cogit adesse diu,"
            },
            {
                "verse": "Quem si depuleris, ceu spero, te rogo uti nos"
            },
            {
                "verse": "Accersas, si non ipse venire velis."
            },
            {
                "verse": "Nam sine te totus non sum, Varchi optime, cum tu"
            },
            {
                "verse": "Dimidium nostri sis, fueris, et eris."
            }
        ],
        [
            {
                "verse": "Benedicti Varchii ad Laurentium Lentium responsum"
            },
            {
                "verse": "Qui me tam longo tentavit tempore morbus"
            },
            {
                "verse": "Tranare, et Stigias pene coegit aquas,"
            },
            {
                "verse": "Multa quidem, ut nosti, nec parva incommoda nobis"
            },
            {
                "verse": "Attulit, atque unum me, bone Laure, magis"
            },
            {
                "verse": "Omnibus excruciat reliquis graviusque videtur,"
            },
            {
                "verse": "Quottidieque magis durius, atque magis,"
            },
            {
                "verse": "Quod tecum simul esse vetor, quod vivere tecum"
            },
            {
                "verse": "Non datur, in quo uno sunt mihi cuncta bona."
            },
            {
                "verse": "Nil ego sum sine te, nil prorsus non modo, Lenti,"
            },
            {
                "verse": "Dimidia videor parte carere mei."
            }
        ]
    ]
}