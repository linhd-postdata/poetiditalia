{
    "author": "Silvius Constantius",
    "title": "ad Cassandram Fidelem",
    "url": "http://www.poetiditalia.it/texts/CONSTANT|carm|001",
    "text": [
        [
            {
                "verse": "Silvius Constantius Tolentinus ad Phoebi Minervaeque cultricem laudatissimamCassandram Fidelem Venetam de morte matris. Consolatio"
            }
        ],
        [
            {
                "verse": "Pone tuos gemitus, lachrimas, depone dolorem;"
            },
            {
                "verse": "Non est fas divas flere dolendo genas;"
            },
            {
                "verse": "Mors rapuit charae corpus genitricis et illud"
            },
            {
                "verse": "Impia quod potuit accumulavit humo."
            },
            {
                "verse": "Protinus infoelix, quicquid sub tegmine coeli"
            },
            {
                "verse": "Clauditur, instabilis quod velut umbra fugit."
            },
            {
                "verse": "Quid te plus foelix? Quid te magis esse beatum,"
            },
            {
                "verse": "Quid statu poterat grandius esse tuo?"
            },
            {
                "verse": "Candida iam totum resonat tua fama per orbem"
            },
            {
                "verse": "Vel super aethereis invidiosa choris"
            },
            {
                "verse": "Nec sexu miranda minus doctrina diserti"
            },
            {
                "verse": "Oris et ingenii gratia rara tui"
            },
            {
                "verse": "Quam quod tu cunctos superes celeberrima doctos"
            },
            {
                "verse": "Primaque sis claros inter habenda viros."
            },
            {
                "verse": "Tu seu plectra movens vel sis sermone soluto,"
            },
            {
                "verse": "Diceris Aonidum Tespiadumque soror."
            },
            {
                "verse": "Martia si quondam floruit, si Laelia Romae,"
            },
            {
                "verse": "Gloria foeminei magnaque fama chori,"
            },
            {
                "verse": "Utraque vel sola dicendi claruit arte;"
            },
            {
                "verse": "Tu velut es vera diva Sibilla Sophos,"
            },
            {
                "verse": "Tu sapiens rerum voluisti noscere causas,"
            },
            {
                "verse": "Tu sapiens summi scire secreta poli."
            },
            {
                "verse": "Adde quod ad nostri nullas it temporis aures"
            },
            {
                "verse": "Quod mulier studiis sit comes ulla tuis;"
            },
            {
                "verse": "Nulla tibi est similis, nulla est nisi sola Fidelis"
            },
            {
                "verse": "Cassandra, insolitas quae valet ire vias."
            },
            {
                "verse": "Te ergo colunt merito sapientum turba virorum,"
            },
            {
                "verse": "Qua fide candidior saepe probata micas"
            },
            {
                "verse": "Quin facunda loquens tecumque plurima lingua"
            },
            {
                "verse": "Conspectu obmutuit colloquioque tuo."
            },
            {
                "verse": "Insuper accedit stellis fulgentior illa"
            },
            {
                "verse": "Laurea quae in casto pectore fixa manet."
            },
            {
                "verse": "Tu nulli coniuncta viro nullique marito"
            },
            {
                "verse": "Spernis coniugii concubitusque faces"
            },
            {
                "verse": "Si qua fuit priscis studio celebranda Minervae,"
            },
            {
                "verse": "Non fuit in studiis clara Diana tuis;"
            },
            {
                "verse": "Virgineum haec florem virides perduxit ad annos"
            },
            {
                "verse": "Divini certum numinis inditium."
            },
            {
                "verse": "O foelix nimium vereque beata virago"
            },
            {
                "verse": "Fatorum seriem ni subeunda foret,"
            },
            {
                "verse": "Sed quoniam nihil est quod si mortale beatum,"
            },
            {
                "verse": "Si qua venit virtus, invidiosa venit."
            },
            {
                "verse": "Invisit fortuna tibi cum cerneret unam"
            },
            {
                "verse": "Te facile imperium spernere posse suum."
            },
            {
                "verse": "Nam nec divitias tibi nec quos spernis honores"
            },
            {
                "verse": "Caetera nec curae quaerere sortis erat."
            },
            {
                "verse": "Tentavit iustis lachrimis turbare quietem"
            },
            {
                "verse": "Mentis et ingenium sollicitare tuum;"
            },
            {
                "verse": "Truncavit dulcis fatalia fila Parentis,"
            },
            {
                "verse": "Sanguinis ut iure pena dolenda foret."
            },
            {
                "verse": "Quam male consuluit sibi sors crudelis, ut illud"
            },
            {
                "verse": "Tentaret stimulis pectus adire novis,"
            },
            {
                "verse": "Si tanto est tellus dono caritura duarum"
            },
            {
                "verse": "Gaudebit coelum munere posse frui."
            },
            {
                "verse": "Quamque magis terris fuerit lachrimabile damnum,"
            },
            {
                "verse": "Tam caeli applaudens gloria maior erit."
            },
            {
                "verse": "At tu parce oculos lachrimis turpare pudicos,"
            },
            {
                "verse": "Invida materni ne videare boni."
            },
            {
                "verse": "Quamvis extinctam vivit, premiturque dolore"
            },
            {
                "verse": "Quod doleas vitae conditione suae."
            },
            {
                "verse": "Liber ad aethereos animus volitavit honores,"
            },
            {
                "verse": "Vere ubi sat dici vita beata potest,"
            },
            {
                "verse": "Aethereis comitata choris, stipata catervis"
            },
            {
                "verse": "Fungitur intuitu colloquioque Dei."
            },
            {
                "verse": "Teque cupit sociam, sed te natura reservat"
            },
            {
                "verse": "Orbis ad exemplar, mortaliumque decus."
            },
            {
                "verse": "Ergo tuas solitas divina mente favillas"
            },
            {
                "verse": "Concipe, maerorem discute corde tuum."
            },
            {
                "verse": "Non fuit hic illa genitrix tua sorte creata,"
            },
            {
                "verse": "Ut sibi perpetuo tempore vita foret;"
            },
            {
                "verse": "Sed moritura venit, lex est haec omnibus una"
            },
            {
                "verse": "Illa quidem melior quae cita missa venit:"
            },
            {
                "verse": "Quam breve mundani spatium est miserabile cursus"
            },
            {
                "verse": "Quam variis haec est vita repleta malis!"
            },
            {
                "verse": "Vivimus et tacitos lachrimis consumimus annos"
            },
            {
                "verse": "Et de tot laeta hic non datur una dies."
            },
            {
                "verse": "Quid prodest fulvo latebras implere metallo?"
            },
            {
                "verse": "Quid prodest magnae si cumulentur opes?"
            },
            {
                "verse": "Post mortem nihil nisi candida fama superstes"
            },
            {
                "verse": "Et nisi virtutis gloria nulla manet."
            },
            {
                "verse": "Tanta tuae probitas fuit et pia vita parentis,"
            },
            {
                "verse": "Ingenui mores perspicuumque decus,"
            },
            {
                "verse": "Ut merito fuerit venetam cantata per urbem"
            },
            {
                "verse": "Et merito vitae functa decore suae;"
            },
            {
                "verse": "Utque uno breviter perstringam singula verbo,"
            },
            {
                "verse": "Diceris exemplum filia clara suum;"
            },
            {
                "verse": "Felicem talis matrem cui filia nata est;"
            },
            {
                "verse": "Solatium vitae solatiumque necis."
            },
            {
                "verse": "Credendum, moriens qualem dum cerneret omni"
            },
            {
                "verse": "Excusso petiit laeta dolore polum;"
            },
            {
                "verse": "Cumque sibi alta tuae virtutis fama subiret"
            },
            {
                "verse": "Qua simul aeternos teque tuosque facis,"
            },
            {
                "verse": "Nulla fuit saevae tristis sibi mortis imago,"
            },
            {
                "verse": "Sed facili crinem falce iucunda tulit,"
            },
            {
                "verse": "Illa, soporifero claudens sua lumina somno,"
            },
            {
                "verse": "Ibat ab angelicis assotiata choris"
            },
            {
                "verse": "Se cernens terris pariter coeloque beatam:"
            },
            {
                "verse": "Filia dat nomen, dat proba vita polum."
            },
            {
                "verse": "Quid fundis lachrimas? Potius gaudere licebit"
            },
            {
                "verse": "Et solito studio liberiore frui."
            },
            {
                "verse": "Laeta resume lyram nervosque intende sonoros"
            },
            {
                "verse": "Torpere ingenium ne patiare tuum."
            },
            {
                "verse": "Si venit in longis animus sapientior annis"
            },
            {
                "verse": "Multa licet dederis commoda multa dabis."
            },
            {
                "verse": "Per te posteritas nostrumque ornabitur aevum,"
            },
            {
                "verse": "Quod priscos per te iam superavit avos"
            },
            {
                "verse": "Et tantum lapsis praesunt haec lustra diebus"
            },
            {
                "verse": "Quam minor est virtus in muliere viris."
            },
            {
                "verse": "Non pudeat tibi vel magnum cessisse poetam"
            },
            {
                "verse": "At alios vates, quos vaga fama refert,"
            },
            {
                "verse": "Tullius in prima legitur qui fronte loquendi"
            },
            {
                "verse": "Sponte tibi laudis premia prima daret,"
            },
            {
                "verse": "Sed quod foemineo magis est mirabile sexu"
            },
            {
                "verse": "Accumulat laudes philosophia tuae."
            },
            {
                "verse": "Haec olim ingenio fuerint si clara virili"
            },
            {
                "verse": "Quae tibi par fuerit foemina nulla fuit,"
            },
            {
                "verse": "Sunt qui perpendant (et fas est credere) divi"
            },
            {
                "verse": "Corde aliquid clausum numinis esse tuo."
            },
            {
                "verse": "Hinc mihi quod video dicam, nam spirat Apollo,"
            },
            {
                "verse": "Fumabunt cineri mascula thura tuo"
            },
            {
                "verse": "Utque tibi statuae, dum vivis, marmoris extant"
            },
            {
                "verse": "Aurea post mortem forma micantis erat."
            }
        ]
    ]
}