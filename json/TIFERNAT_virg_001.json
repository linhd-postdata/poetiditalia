{
    "author": "Tifernate",
    "title": "in beatam Mariam Virginem",
    "url": "http://www.poetiditalia.it/texts/TIFERNAT|virg|001",
    "text": [
        [
            {
                "verse": "Virgo decus coeli, virgo sanctissima, Virgo"
            },
            {
                "verse": "Quae super angelicos es veneranda choros,"
            },
            {
                "verse": "Tu niveas formosa rosas, tu candida vincis"
            },
            {
                "verse": "Lilia, tu vultu vincis et astra tuo,"
            },
            {
                "verse": "Pura columbellae similis; quam lactea vestit"
            },
            {
                "verse": "Penna, nec in toto corpore menda sedet."
            },
            {
                "verse": "Quas tu non longe praecellis virgo sybillas?"
            },
            {
                "verse": "Quae tibi conferre denique nimpha potest?"
            },
            {
                "verse": "Tu mater dilecta Dei, tu sponsa vocaris,"
            },
            {
                "verse": "Praecipua tantum virginitate places,"
            },
            {
                "verse": "Quae licet aedideris dictu mirabile Christum."
            },
            {
                "verse": "Attamen ut fueras, intemerata manes,"
            },
            {
                "verse": "Per te nostra caro, meritis ita foemina fulges:"
            },
            {
                "verse": "Est immortali conciliata Deo."
            },
            {
                "verse": "Tu sacrum templum, tu fons uberrimus ille es,"
            },
            {
                "verse": "Cuius inexhaustam detrahit unda sitim."
            },
            {
                "verse": "Imus ad aethereas te nos interprete sedes."
            },
            {
                "verse": "In coelum per te virgo patescit iter."
            },
            {
                "verse": "Auxilio, Regina, tuo non ullius arma,"
            },
            {
                "verse": "Nullius horremus, te vigilante, minas,"
            },
            {
                "verse": "Tu clipeus, tu thorax, et tu mortalibus unum"
            },
            {
                "verse": "Praesidium miseris, perfugiumque pates,"
            },
            {
                "verse": "Cum malus assidue mortales raptor oberret"
            },
            {
                "verse": "Esuriens pavidas, ut lupus ambit oves,"
            },
            {
                "verse": "Tu facis insidias eius vincamus, et artes"
            },
            {
                "verse": "Tu rapido tutos a Flegethonte facis,"
            },
            {
                "verse": "Tu precibus supplex nunquam cessantibus oras,"
            },
            {
                "verse": "Ut nati fiat mollior ira tui;"
            },
            {
                "verse": "Ni facias adeo, passim cravere nocentes,"
            },
            {
                "verse": "Funditus humanum deleat ille genus,"
            },
            {
                "verse": "Tu pia sperantes in te non deseris unquam,"
            },
            {
                "verse": "Tu vacuas clemens non sinis esse preces,"
            },
            {
                "verse": "Tu das optatam languenti saepe salutem,"
            },
            {
                "verse": "Eripis e duro carcere saepe reum."
            },
            {
                "verse": "Te vocat in partu mulier, te miles eamdem"
            },
            {
                "verse": "Subvenias quaerulo saucius ore rogat,"
            },
            {
                "verse": "Saepe procelloso iactatis aequore nautis"
            },
            {
                "verse": "Dirigis in portum stella serena ratem,"
            },
            {
                "verse": "Erigis afflictos, aegris solatia praebes."
            },
            {
                "verse": "Saepe venis terra, saepe vocata mari,"
            },
            {
                "verse": "Tu morbos diramque famem bellumque coerces"
            },
            {
                "verse": "Exigis a terris pestis et omne genus,"
            },
            {
                "verse": "Hinc votiva tuis ponuntur munera templis"
            },
            {
                "verse": "Quae sita sunt virgo milia multa tibi:"
            },
            {
                "verse": "Nemo per haec tutus, sine te deserta viator;"
            },
            {
                "verse": "Nemo per hoc pelagus te sine: sospes erit."
            },
            {
                "verse": "Et quoniam claudis portas: et pandis Olympi"
            },
            {
                "verse": "Et quia tu talis: et quia tanta potes."
            },
            {
                "verse": "Fer precor auxilium virgo sanctissima nobis:"
            },
            {
                "verse": "Et servatricem porrige quaeso manum."
            },
            {
                "verse": "Illisa est scopulis fundoque impacta carina:"
            },
            {
                "verse": "Nec sine te navis currere nostra potest:"
            },
            {
                "verse": "Nam nisi pro solita tu nos pietate misellos"
            },
            {
                "verse": "Foveris: ad cuius confugemus opem?"
            },
            {
                "verse": "Edidit hoc carmen donum tibi virgo Tifernas"
            },
            {
                "verse": "Cum Pius in Petri sede, secundus erat."
            }
        ],
        []
    ]
}