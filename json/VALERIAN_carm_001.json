{
    "author": "Pietro Valeriano",
    "title": "carmen",
    "url": "http://www.poetiditalia.it/texts/VALERIAN|carm|001",
    "text": [
        [
            {
                "verse": "Nimis o nimis morata, mea dulcis animula,"
            },
            {
                "verse": "Iuga peruagaris alta locaque horrida nemorum,"
            },
            {
                "verse": "Ubi tristium ferarum commercia rigida"
            },
            {
                "verse": "Quod ames probesue amoenum placidumue nihil habent:"
            },
            {
                "verse": "Ubi uultures lupique aut ululae nemoriuagae"
            },
            {
                "verse": "Stridoribus malignis tibi lugubre maleque"
            },
            {
                "verse": "Minitentur, et tremorem, mea uita, tibi ferant;"
            },
            {
                "verse": "Quam me quietiorem facile esse cupierim"
            },
            {
                "verse": "Tibi si omnia auspicato fieri precor et bene"
            },
            {
                "verse": "Succedere id quod optas prece sollicito deos."
            },
            {
                "verse": "Sed age ista saxa tamque inamoena fuge loca,"
            },
            {
                "verse": "Et amabilem tuorum sedem repetere ama,"
            },
            {
                "verse": "Ubi Cypris et Voluptas, Iocus et lepidus Amor"
            },
            {
                "verse": "Hilarant beantque amantes, ubi laetitia uiget,"
            },
            {
                "verse": "Abit aegritudo et omnis fit maestitia procul."
            },
            {
                "verse": "Sapienter ergo pergas bene consulere tibi."
            }
        ],
        []
    ]
}