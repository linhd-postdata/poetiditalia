{
    "author": "Giorgio Cichino",
    "title": "carmina edita",
    "url": "http://www.poetiditalia.it/texts/CICHINO|caed|001",
    "text": [
        [
            {
                "verse": "Discite quam lepide natura his lusit in undis,"
            },
            {
                "verse": "Qui magni aspicitis nobile vatis opus,"
            },
            {
                "verse": "Unguibus ille trucis iamdudum saucius Ursae,"
            },
            {
                "verse": "Qua non Ausoniis pulchrior Ursa iugis:"
            },
            {
                "verse": "\"Hoc - ait - abluero tandem mea vulnera fonte\","
            },
            {
                "verse": "Abluit atque novo vulnere tardus abit."
            },
            {
                "verse": "Hae lymphae extinguent incendia saeva bibenti,"
            },
            {
                "verse": "Hinc bibit et bibito corruit imbre iecur."
            },
            {
                "verse": "Hoc mihi pelletur sitis insatiabilis haustu,"
            },
            {
                "verse": "Haurit et humenti crevit in ore sitis."
            },
            {
                "verse": "Hoc spargam creber mihi lumina caeca liquore,"
            },
            {
                "verse": "Spargit et illa minus sparsa liquore vident."
            },
            {
                "verse": "O spes fallaces et amantum pectora vana,"
            },
            {
                "verse": "Saepe fluit morbus quaeritur unde salus."
            }
        ],
        [
            {
                "verse": "Certabant geniusque loci ingeniumque poetae,"
            },
            {
                "verse": "Naturae vires artificumque manus"
            },
            {
                "verse": "In ventura tuum producere saecula nomen"
            },
            {
                "verse": "Certabant miris Hovera nympha modis,"
            },
            {
                "verse": "Et fontem hunc posuere tibi super alta Timavi"
            },
            {
                "verse": "Ostia, qui vitreis sydera pulsat aquis."
            },
            {
                "verse": "Omnia perpetuae conspirant foedere laudis"
            },
            {
                "verse": "Et nihil his maius quaerere fama potest:"
            },
            {
                "verse": "Ergo loci genio si non aeterna, poetae"
            },
            {
                "verse": "Ingenio vives tempora longa tui,"
            },
            {
                "verse": "Naturaeque diu placito nisi munere vivas,"
            },
            {
                "verse": "Artificum vives, Ursa, perennis ope."
            }
        ],
        [
            {
                "verse": "Aureole, aureolas aquulas qui, rivule, fundis"
            },
            {
                "verse": "Et domini exceptas lumine lacrimulas,"
            },
            {
                "verse": "Igneole, igneolas faculas qui tingis Amori"
            },
            {
                "verse": "Et magis inflammas quo magis imbre rigas,"
            },
            {
                "verse": "Ebriole, ebriolos potu qui reddis amantes"
            },
            {
                "verse": "Ut teneant ullum vix in amore modum,"
            },
            {
                "verse": "Munere pro tali nunquam fons gurgite cesses"
            },
            {
                "verse": "Aureolo, igneolo currere et ebriolo."
            }
        ]
    ]
}