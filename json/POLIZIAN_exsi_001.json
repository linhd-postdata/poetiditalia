{
    "author": "Angelo Poliziano",
    "title": "ex Sibyllinis",
    "url": "http://www.poetiditalia.it/texts/POLIZIAN|exsi|001",
    "text": [
        [
            {
                "verse": "de ludis saecularibus"
            }
        ],
        [
            {
                "verse": "Ast ubi iam humanae longissima tempora vitae"
            },
            {
                "verse": "Orbis agens, annos referet centumque decemque."
            },
            {
                "verse": "Sis, romane, memor (licet alta oblivia tentent)"
            },
            {
                "verse": "Sis memor, ut, qua se nimium tiberina coartat"
            },
            {
                "verse": "Ripa, feras dis in campo sollemnia sacra."
            },
            {
                "verse": "Cum nox atra premit terras tectusque latet sol,"
            },
            {
                "verse": "Agnae caprigenumque pecus genitalibus parcis,"
            },
            {
                "verse": "Hostia furva utraeque, cadant: tum numina placa"
            },
            {
                "verse": "Laeta puerperiis (quod fas fuat) Ilithyias:"
            },
            {
                "verse": "Terra suem ferat et scropham sibi fertilis atram."
            },
            {
                "verse": "Sed Iovis ante aram candenti corpore tauros,"
            },
            {
                "verse": "Luce, feri; nam lux superis gratissima divis:"
            },
            {
                "verse": "Iunonis templum nitida cervice iuvenca"
            },
            {
                "verse": "Imbuat; atque itidem Phoebus placetur Apollo,"
            },
            {
                "verse": "Quem vocitant etiam Solem, latoa propago."
            },
            {
                "verse": "Paeanas puerique canant pueraeque latinorum"
            },
            {
                "verse": "In templo; sed enim pueri pueraeque seorsum"
            },
            {
                "verse": "Concelebranto choros, verum haec sit patrima proles"
            },
            {
                "verse": "Matrimaque: at nuptae genibus Iunonis ad aram"
            },
            {
                "verse": "Oranto innisae, divamque in vota vocanto;"
            },
            {
                "verse": "Februa quinetiam vir quisque et foemina, quanquam"
            },
            {
                "verse": "Foemina praecipue, accipito. Dehinc aedibus omnes"
            },
            {
                "verse": "Primitias vitae, placidis placamina divis"
            },
            {
                "verse": "(Qua fas est) et coelitibus portanto beatis."
            },
            {
                "verse": "Ante domi tamen illa memor tibi habeto reposta,"
            },
            {
                "verse": "Quae dare mox usu liceat poscente virisque"
            },
            {
                "verse": "Foemineoque gregi: tum digna sedilia divis"
            },
            {
                "verse": "Perque dies iuxta et noctes multesima turba"
            },
            {
                "verse": "Complento, et lepidis miscento seria ludis."
            },
            {
                "verse": "Quae tibi si stabili sint omnia condita mente,"
            },
            {
                "verse": "Cuncta tuo Italiae tellus cunctique latini"
            },
            {
                "verse": "Subdent colla iugo et victoris sceptra timebunt."
            }
        ]
    ]
}