{
    "author": "Raffaele Zovenzoni",
    "title": "carmina varia",
    "url": "http://www.poetiditalia.it/texts/ZOVENZO|carm|001",
    "text": [
        [
            {
                "verse": "ad divum Fridericum III Caesarem Augustum"
            },
            {
                "verse": "Accipe purpureum, Caesar Friderice, libellum"
            },
            {
                "verse": "Quem dicat illa tui musa Zovenzonii,"
            },
            {
                "verse": "Quoius Apollinea cinxisti tempora lauro"
            },
            {
                "verse": "Et dixti totiens: \"Esto poeta sacer\""
            },
            {
                "verse": "Ex quo plectra tibi, citharam mentemque sacravi"
            },
            {
                "verse": "Vatibus et si quid numinis esse solet."
            },
            {
                "verse": "Quod tibi si gratum fore sensero munus, iambo"
            },
            {
                "verse": "Mox pede mutato, fortia bella canam."
            },
            {
                "verse": "Austria progenies superis descendet ab astris"
            },
            {
                "verse": "Agnoscesque tuos, quos reor esse deos."
            },
            {
                "verse": "Dux Leopoldus avus iustis trepidandus in armis"
            },
            {
                "verse": "Auferet hostili signa superba manu,"
            },
            {
                "verse": "Prosternetque acies latas, et stipite querno"
            },
            {
                "verse": "Appendet summis celsa tropaea iugis."
            },
            {
                "verse": "Et sacer Arnestus qui te decus orbis, et urbis"
            },
            {
                "verse": "Romanae genuit robur et imperium,"
            },
            {
                "verse": "Carminibus nostris aderit cernetque triumphos"
            },
            {
                "verse": "Exuviasque suae quas meruere manus."
            },
            {
                "verse": "Hinc proavos atavosque canam quos grata vetustas"
            },
            {
                "verse": "Heroes sacris excoluere focis."
            },
            {
                "verse": "Inde tuae laudes, tua magna patientia, virtus,"
            },
            {
                "verse": "Iustitia et pietas et tua sancta fides"
            },
            {
                "verse": "Complebunt nostros vincentque, Auguste, libellos,"
            },
            {
                "verse": "Nimirum quamvis Ilias illa forent."
            },
            {
                "verse": "At tibi praelusi tribus his epigrammata libris"
            },
            {
                "verse": "In quibus ingenium tersit Apollo meum:"
            },
            {
                "verse": "Et si quid tenerum, si quid lascivius audis,"
            },
            {
                "verse": "Indulges: aetas hoc iuvenilis habet."
            },
            {
                "verse": "Scripsimus et tetricos deceant quae audita Platones"
            },
            {
                "verse": "Et Fabios, Drusos, te quoque, magne Cato."
            },
            {
                "verse": "Et quia tu Christum sequeris noctesque diesque"
            },
            {
                "verse": "Atque tuo cordi nil nisi Christus inest,"
            },
            {
                "verse": "Tertius ille liber lacrimis recitandus habebit"
            },
            {
                "verse": "Quod petis, o mundi lux Friderice. Vale."
            }
        ],
        [
            {
                "verse": "Caesari Augusto"
            },
            {
                "verse": "Romani decus imperii, lux altera mundi,"
            },
            {
                "verse": "Iusticiaeque caput, Caesar Frederice, deorum"
            },
            {
                "verse": "Progenies, aequat quem nunc clementia caelo,"
            },
            {
                "verse": "Sis felix, miseris et opem poscentibus ultro"
            },
            {
                "verse": "Fer Tergestinis, quos iam miserantur et hostes."
            },
            {
                "verse": "Aspice quot caesi iaceant: discordia finem"
            },
            {
                "verse": "Urbibus imposuit, sed te deus aethere ab alto"
            },
            {
                "verse": "Misit ut huic populo dones sua munera, pacem"
            },
            {
                "verse": "Qua nihil in terris felicius. Astra favebunt"
            },
            {
                "verse": "Huic voto: faveas et tu, mitissime Caesar."
            }
        ],
        [
            {
                "verse": "Damiano Callimacho poetae clarissimo"
            },
            {
                "verse": "Cum reddis tam lente meum, Damiane, libellum,"
            },
            {
                "verse": "Redde, vel ipse redi, belle libelle, domum."
            }
        ],
        [
            {
                "verse": "Prospero Camullio viro clarissimo"
            },
            {
                "verse": "Docte Ligus, Genuae decus et praeclara, Camulli,"
            },
            {
                "verse": "Caesaris et Sixti gloria pontificis,"
            },
            {
                "verse": "Prosper, adesto meis censor, laus, lima libellis,"
            },
            {
                "verse": "Spongia: iudicio cedit Apollo tuo."
            },
            {
                "verse": "Iusseris: ardebit multos vigilata per annos"
            },
            {
                "verse": "Istrias: imperio pareat illa tuo."
            },
            {
                "verse": "Sin citreis dignam tabulis lauroque putabis,"
            },
            {
                "verse": "Mortalis erit musa Zovenzonii."
            }
        ],
        [
            {
                "verse": "Caesari Augusto"
            },
            {
                "verse": "Misimus Evandrum nuper Mavortis ad urbem,"
            },
            {
                "verse": "Porgeret ut versus hos, Friderice, tibi:"
            },
            {
                "verse": "Non fuit at tempus, curis agitantibus; esto,"
            },
            {
                "verse": "Sed nescis, alius hic mihi Caesar adest."
            },
            {
                "verse": "Petrus is est, soboles quem Lauredana creavit,"
            },
            {
                "verse": "Qui te post nostro munere dignus erit."
            }
        ],
        [
            {
                "verse": "epaenodia in inclytum atque potentissimum dominium Venetorumper summum poetam Raphaelem Zovenzonium edita"
            },
            {
                "verse": "Urbs Venetum salve, pelagi regina potensque"
            },
            {
                "verse": "Terrarum domitrix atque heroum, inclyta mater,"
            },
            {
                "verse": "Celsa mari medio, divinum opus Ennosigaei,"
            },
            {
                "verse": "Unde oritur quod Seres habent, quod Bactra, quod Indi,"
            },
            {
                "verse": "Et quod in Oceano crescit, quod in aggere nidi:"
            },
            {
                "verse": "Si quid et Arctois surgit mirabile campis,"
            },
            {
                "verse": "Hic legis: et si quid pulchri Germania, si quid"
            },
            {
                "verse": "Gallia Massagetaeque ferant et fortis Iberus."
            },
            {
                "verse": "Adde quod ipse maris rector Neptunus habenas"
            },
            {
                "verse": "Obtulit imperio Venetis portusque subegit"
            },
            {
                "verse": "Quicquid et Adriacis terrarum cingitur undis"
            },
            {
                "verse": "Ionioque mari tua signa Leonis adorat;"
            },
            {
                "verse": "Teque suis quondam Iovis insula, Marce, triumphis"
            },
            {
                "verse": "Creta vocat: patreque simul tibi maxima servit"
            },
            {
                "verse": "Illyris, totumque tibi se tradidit Ister"
            },
            {
                "verse": "Liburnique truces, Aquileiae potentia quondam"
            },
            {
                "verse": "Moenia, Carnanesque feri pinguisque Timavus,"
            },
            {
                "verse": "Nec minus arx Vtini multis aequanda superbis"
            },
            {
                "verse": "Urbibus Italiae cervicem flexit et ingens"
            },
            {
                "verse": "Ferre iugum didicit: quod non expavit amoenum"
            },
            {
                "verse": "Tarvisium, gaudensque suos Vincentia cives"
            },
            {
                "verse": "Obtulit, anguigero dudum vexata tyranno:"
            },
            {
                "verse": "Haud secus excelsae Troiani Antenoris arces"
            },
            {
                "verse": "Salsiferasque urbes et moenia cana Ravennae."
            },
            {
                "verse": "Tu simul alma mei genitrix Verona Guarini"
            },
            {
                "verse": "Marci amplexa pedes totis cervicibus haeres,"
            },
            {
                "verse": "Brixia Benacique lacus et Bergamus ingens"
            },
            {
                "verse": "Oppidaque Insubrum positaeque sub Alpibus arces"
            },
            {
                "verse": "Dorida quot salsi veniunt ad littora fluctus"
            },
            {
                "verse": "Quotque ferae in silvis vivunt, quot in aequore pisces."
            },
            {
                "verse": "Quid loquar urbis opus mirum, cui sparsa per aequor"
            },
            {
                "verse": "Stant loca sancta patrum? pro moenibus inde columnae"
            },
            {
                "verse": "Herculis occurrunt subeuntibus ostia nautis."
            },
            {
                "verse": "Cernis et augustas hinc divi Principis aedes,"
            },
            {
                "verse": "Hinc turrim aurato tangentem vertice caelum"
            },
            {
                "verse": "Hicque micat Pario structum de marmore templum,"
            },
            {
                "verse": "Marce, tibi, foribus fulget cui limen aenis:"
            },
            {
                "verse": "Intus ebur vivens, simul aera loquentia credas."
            },
            {
                "verse": "Hinc Scopae dea facta manu simulacraque magni"
            },
            {
                "verse": "Zeuxis et antiqui Polycleti opera alta renident."
            },
            {
                "verse": "Hic pallam insignem gemmis auroque rigentem,"
            },
            {
                "verse": "Hic, monocorne, tuum specimen mitramque ducalem"
            },
            {
                "verse": "Praetereo solidoque graves adamante coronas."
            },
            {
                "verse": "Quis fora, quis pontes numeret, quis celsa domorum"
            },
            {
                "verse": "Atria nobilium niveoque palatia saxo,"
            },
            {
                "verse": "Quis decus Italicum, theatris aulaea crebris,"
            },
            {
                "verse": "Perfusasque auro vestis, saturosque tapetas"
            },
            {
                "verse": "Murice, caelatosque manu crateres Apellis."
            },
            {
                "verse": "Desine Croesi tuos calices nummumque, quadrigas"
            },
            {
                "verse": "Baccharumque arcam et virides iactare cylindros."
            },
            {
                "verse": "Palladis et varias artes non ipse reponet"
            },
            {
                "verse": "Qui laudes Ithaci et magnum cantavit Achillem."
            },
            {
                "verse": "Hic operae pretium lembos per summa volantes"
            },
            {
                "verse": "Aequora despicere e speculis celeresque recursus"
            },
            {
                "verse": "Instar equi alipedis. Quid onustas mercibus alnos"
            },
            {
                "verse": "Quidve dicas cetis similes in gurgite naves,"
            },
            {
                "verse": "Robora bellorum ratibusque tremenda superbis"
            },
            {
                "verse": "Rostratasque simul centum sine mora carinas."
            },
            {
                "verse": "Si das, Iane, tuam musis comitantibus aedem"
            },
            {
                "verse": "Ingredimur: sit fas Martis spectare catervas."
            },
            {
                "verse": "Sed quid et hic hominum aspicio? Di, quanta securis"
            },
            {
                "verse": "Fervet: at haec tortos componit turba rudentes:"
            },
            {
                "verse": "Hic nova vela suunt matres, furit ignis in antro,"
            },
            {
                "verse": "Vulcani: cudunt fulmen cyclopes et arma"
            },
            {
                "verse": "Ferratasque manus, et adhuc hic mille supersunt"
            },
            {
                "verse": "Undarum expertes ipsa cum dote triremes."
            },
            {
                "verse": "Claudite iam belli thesauros, claudite Iani"
            },
            {
                "verse": "Limina, cuncteturque ferox sua tempora Mavors."
            },
            {
                "verse": "At mihi nunc, Cyrrhaee, fave, vosque alta favete"
            },
            {
                "verse": "Numina Thespiades: quamquam mea tempora nondum"
            },
            {
                "verse": "Cincta virent hederis spirantque in vertice lauri,"
            },
            {
                "verse": "Vos sequar: o Venetam liceat depromere gentem"
            },
            {
                "verse": "Et priscas memorare domos unde horrida Martis"
            },
            {
                "verse": "Fulmina ductoresque ducum patresque togati."
            },
            {
                "verse": "Hic Mauroceni divum genus: unde ducales"
            },
            {
                "verse": "Tris radiant apices, hic et veneranda Quirini"
            },
            {
                "verse": "Nomina: sunt Herici tangentesque astra Pisani."
            },
            {
                "verse": "Adde Lauredanam stirpemque Sanutam"
            },
            {
                "verse": "Pisaurosque patres, Priolos celebresque Mianos."
            },
            {
                "verse": "Hic Bernarda viris potens prosapia fulget"
            },
            {
                "verse": "Cumque Dionaeis praestans Valaressa Rimondis."
            },
            {
                "verse": "Pone Marina subit spectataque turba Gussonum."
            },
            {
                "verse": "Atque Manolessum specimen Bragadinaque surgit"
            },
            {
                "verse": "Nobilitas, splendentque procul vexilla Sagredum."
            },
            {
                "verse": "Quid Gradonica vetus soboles, quam terna coronant"
            },
            {
                "verse": "Astra ducum? quid vos Landi insignesque Capelli"
            },
            {
                "verse": "Donatique graves, Orii grandesque Molini?"
            },
            {
                "verse": "Di, quantum splendoris agis, stirps Barbara, quantum"
            },
            {
                "verse": "Iustiniana tuis rutilas virtutibus, atque"
            },
            {
                "verse": "Tris Badoera duces tibi sunt totidemque Faledro,"
            },
            {
                "verse": "Sanguine: sunt uno gaudentes principe Celsi"
            },
            {
                "verse": "Estque Polana domus, Steni illustresque Georgii"
            },
            {
                "verse": "Zenaque progenies: hic fascibus adde Soranzos"
            },
            {
                "verse": "Delphinumque ducem, romanaque nomina Memmos."
            },
            {
                "verse": "Nec vos, Venerii, nec te, Moceniga, silebo"
            },
            {
                "verse": "Gens dilecta deis, nec te, Cornelia, nec te"
            },
            {
                "verse": "Foscara magnanimos caelo latura nepotes."
            },
            {
                "verse": "Ecce alta heroum succurrunt nomina Barbi"
            },
            {
                "verse": "Canalesque simul, Diedi Duodique potentes"
            },
            {
                "verse": "Atque Boni, Miniique graves cum stemmate Cauco."
            },
            {
                "verse": "Et quid Emi Cuppique, et quid Suriana vetustas"
            },
            {
                "verse": "Sturlatumque iubar, Circii ingentesque Bolani,"
            },
            {
                "verse": "Et qui sanctarum sortitus nomina legum."
            },
            {
                "verse": "Hic Pizamanas acies Garzonaque signa"
            },
            {
                "verse": "Agnosco Viaramque manum coetusque Ruginos,"
            },
            {
                "verse": "Et vos, o Magni, vosque agmina clara Minotum."
            },
            {
                "verse": "Quid Pasqualigos veteres prolemque Leonam,"
            },
            {
                "verse": "Valeriumque genus memorem? satis ipsa patescunt"
            },
            {
                "verse": "Numina: quis nescit quae Trivisana venustas,"
            },
            {
                "verse": "Quam Vendramini divites, valeantque Parutae"
            },
            {
                "verse": "Victurique patres et Barbadica propago?"
            },
            {
                "verse": "At mihi pontificem stirps Condulmeria summum"
            },
            {
                "verse": "Addit et ipsa suum Corraria: iunge rubentes"
            },
            {
                "verse": "His pileos: sunt hic romano a sanguine Balbi"
            },
            {
                "verse": "Hicque micant Bembi et patriae nova sidera Mauri."
            },
            {
                "verse": "Sunt Foscarini proceres, Tronique potentes"
            },
            {
                "verse": "Hic sedes posuere suas: hic Dandula proles"
            },
            {
                "verse": "Quatuor est enixa duces, duos Teupola porro,"
            },
            {
                "verse": "Tris Michaela tulit domus ampla, duosque Ziana."
            },
            {
                "verse": "Huc Contareni incedunt, quorum aurea gestant"
            },
            {
                "verse": "Tris sua sceptra duces: hic Bondomerius ordo."
            },
            {
                "verse": "Hos Caravela cohors sequitur Lipomanaque pubes"
            },
            {
                "verse": "Et Grimana. Sed haec quaenam nova pompa propinquant"
            },
            {
                "verse": "Quos mea posse negat memorare Polhymnia cunctos?"
            },
            {
                "verse": "Hic, Romane, tuos cerno, Marcelle, nepotes."
            },
            {
                "verse": "Hic est qui patriam crudeli marte labantem"
            },
            {
                "verse": "Sustinuit Venetisque excelsas navibus Alpes"
            },
            {
                "verse": "Traiciens, Marcum vocitat dum Brixia, praesto"
            },
            {
                "verse": "Affuit, anguigerum suis a moenibus hostem"
            },
            {
                "verse": "Propulit aeternumque tulit cum laude coronam."
            },
            {
                "verse": "Alter adhuc Marcellus adest, cui cana ducales"
            },
            {
                "verse": "Tempora subnectunt vittae tibi prime solutae."
            },
            {
                "verse": "Qui fuit imperio successor at ecce coruscat"
            },
            {
                "verse": "His Maripetra deum soboles unde orta ducalis"
            },
            {
                "verse": "Gloria caesareosque merens Pasqualis honores"
            },
            {
                "verse": "Cuius et in bello virtus spectata togaque"
            },
            {
                "verse": "Foederibusque fides cumulataque in omnibus ictis"
            },
            {
                "verse": "Iustitia atque ingens patriae pietatis imago"
            },
            {
                "verse": "Qua te grata ducem creat imposuitque potenter"
            },
            {
                "verse": "Huic solio, totoque tibi nunc plauditur orbe."
            },
            {
                "verse": "Inque foro orchestrae tolluntur et alter arenae"
            },
            {
                "verse": "Campus adest radiantque sacris pendentia tectis"
            },
            {
                "verse": "Praemia: conveniunt athletae optantque sub armis"
            },
            {
                "verse": "Virtutem ostentare suam: concurritur armis,"
            },
            {
                "verse": "Clarescunt ictus, clipei franguntur, et aere"
            },
            {
                "verse": "Aera sonant, strident litui longusque tubarum"
            },
            {
                "verse": "Concentus ferit astra. Neget quis numina ludis"
            },
            {
                "verse": "Concertasse tuis, Dux inclyte? vidimus ipsi"
            },
            {
                "verse": "Martis equos, currum, et pugnantem gorgone divam."
            },
            {
                "verse": "Quis varias belli facies, certamina laudum,"
            },
            {
                "verse": "Quis fastus festosque dies similique triumphos"
            },
            {
                "verse": "Explicet, huc quamvis contendat Thracius Orpheus?"
            },
            {
                "verse": "Nec minus interea diversis partibus adsunt"
            },
            {
                "verse": "Oratores tibi qui sua templa domosque"
            },
            {
                "verse": "Commendent, regesque suos regumque tiaras."
            },
            {
                "verse": "At tu, Turce ferox, totum tibi concutis orbem"
            },
            {
                "verse": "Italiaeque tuis audes promittere regnum,"
            },
            {
                "verse": "Demens, qui Venetum procul in tua regna leonem"
            },
            {
                "verse": "Respicis accensum nec acutos contremis ungues:"
            },
            {
                "verse": "Sic opus est, felix fatorum hoc exigit ordo,"
            },
            {
                "verse": "Quippe dies properat quo te post plaustri triumphos"
            },
            {
                "verse": "Marcus agat: date tura focis viridesque corollas"
            },
            {
                "verse": "Spargite, pontifices, templis, dominumque vocate"
            },
            {
                "verse": "Terrarum cui iam promissa potentia ponti est."
            },
            {
                "verse": "Urbs Venetum felix o terque quaterque, benignis"
            },
            {
                "verse": "Structa deum manibus, tali sub principe tantis"
            },
            {
                "verse": "Aucta viris, ubi plena suo stat Copia cornu."
            },
            {
                "verse": "O mea fila, deae ne frangite, barbara donec"
            },
            {
                "verse": "Signa sub ingenti Marci pendentia templo"
            },
            {
                "verse": "Suspiciam, veniantque Arabes, victique Sabaei"
            },
            {
                "verse": "Dona ferant, Tanaisque suos huc mittat Oretes."
            },
            {
                "verse": "Tunc ego daphnigenas ausim decerpere frondes"
            },
            {
                "verse": "Hasque rudes ornare comas plectroque sonanti"
            },
            {
                "verse": "Thraiciam pulsare chelym qua, certa deum gens,"
            },
            {
                "verse": "Vos, Veneti, super astra feram, quibus aurea cedent"
            },
            {
                "verse": "Sydera caelicolumque toris residebitis altis"
            },
            {
                "verse": "Vestraque Pieriis clarescent nomina templis."
            }
        ],
        [
            {
                "verse": "Gorgidi Sisgoreo Raphael Zovenzonius poeta"
            },
            {
                "verse": "I, mea musa, vocat Gorgis, qui rure beate"
            },
            {
                "verse": "Vivit, ad ambrosias i, mea musa, dapes,"
            },
            {
                "verse": "Pallas ubi Liberque pater doctaeque sorores"
            },
            {
                "verse": "Cumque corymbifera pulcher Apollo coma."
            },
            {
                "verse": "Vescimur incoctis nos glandibus, arida fontes"
            },
            {
                "verse": "Lingua bibit, vilem dat mihi terra torum."
            },
            {
                "verse": "Squallidus Illyricis versabor solus in antris,"
            },
            {
                "verse": "Solus agam miseros te sine, musa, dies."
            },
            {
                "verse": "I, pete felices felix, mea musa, penates:"
            },
            {
                "verse": "Est mihi cum duris fas habitare feris."
            },
            {
                "verse": "Cur contraxisti frontem? quid abire recusas?"
            },
            {
                "verse": "Quid premis amplexu flens mea colla tuo?"
            },
            {
                "verse": "Non ego mittam: mea sis comes usque licebit:"
            },
            {
                "verse": "Desine iam lachrymis sollicitare genas."
            },
            {
                "verse": "Tu veniam nostrae dato, candide Gorgi, puellae,"
            },
            {
                "verse": "Quae sine me non vult limine ferre pedem,"
            },
            {
                "verse": "Amplius et nostram noli tu arcessere musam"
            },
            {
                "verse": "Ad te: vel mecum, Gorgi, venire iube."
            }
        ],
        [
            {
                "verse": "laus fontis Colalti"
            },
            {
                "verse": "Fonte Colaltaeo nihil est felicius, ad quem"
            },
            {
                "verse": "Saepe salutantes vidimus ire deas."
            },
            {
                "verse": "Has tu Pierides vel dixeris esse Napeas"
            },
            {
                "verse": "Vel Charites vel quas Tethyos unda parit."
            },
            {
                "verse": "Haec canit ad citharam, dulcem comit illa capillum:"
            },
            {
                "verse": "Candida planipedes ducit at illa choros."
            },
            {
                "verse": "Hunc ego Pegaseo (si fas est dicere) fonti"
            },
            {
                "verse": "Praetulerim: vati parce, Minerva, tuo."
            }
        ],
        [
            {
                "verse": "Divo simoni martyri Tridentino innocentissimoRaphael Romei Hister poeta laureatus dedicavit"
            },
            {
                "verse": "Dic age, sancte puer, Christi innocentis imago,"
            },
            {
                "verse": "Iudeis medio quid tibi cordis erat?"
            },
            {
                "verse": "Quippe loqui obductum collo diadema vetabat"
            },
            {
                "verse": "Et praeter mamma dicere quid poteras?"
            },
            {
                "verse": "Quid poteras, miserande puer, dic, cuius in ore"
            },
            {
                "verse": "Tunc et materni guttula lactis erat?"
            },
            {
                "verse": "Carnifices verpos orabas lumine tantum,"
            },
            {
                "verse": "Lumine quo tigris mota vel orba foret."
            },
            {
                "verse": "Ast illi contra laniabant forcipe corpus"
            },
            {
                "verse": "Multaque trans cerebrum, trans corpus inserit acus"
            },
            {
                "verse": "Infermentatis miscet qui vina placentis."
            },
            {
                "verse": "Iam tuus imbuerat plurima vasa cruor:"
            },
            {
                "verse": "Conicis ad superas oculos ardentius arces"
            },
            {
                "verse": "Quo fugit angelicis umbra beata choris;"
            },
            {
                "verse": "Unde precor te, sancte Simon, nova gloria nostrae"
            },
            {
                "verse": "Et robur fidei solque tridentigenis,"
            },
            {
                "verse": "Hic tibi sit curae meus Hinderbacchius heros"
            },
            {
                "verse": "Qui nuper tuam vindicat iniuriam"
            },
            {
                "verse": "Perfidos in hostes fidei trucesque Iudaeos"
            },
            {
                "verse": "Qui innocuae necis causa fuere tuae."
            },
            {
                "verse": "Et si fas miseris est te praebere patronum"
            },
            {
                "verse": "Vatibus, excipias, quaeso, Iovenzonium."
            }
        ],
        [
            {
                "verse": "eiusdem"
            },
            {
                "verse": "Obductis tenebris oculis iam morte propinqua,"
            },
            {
                "verse": "Bartholomaea, tuus flebat uterque parens:"
            },
            {
                "verse": "Iam locus aptatus tumulo, iam carmen habebas,"
            },
            {
                "verse": "Parva licet, cordis maxima cura mei."
            },
            {
                "verse": "Concepto, mirum, nobis es reddita voto"
            },
            {
                "verse": "Quod tibi nunc solvi, sancte patrone Simon."
            },
            {
                "verse": "Crudeles postquam sensisti, infantule, cultros"
            },
            {
                "verse": "Inque tuo lota est sanguine verpa manus,"
            },
            {
                "verse": "Arsit amans animus venerandum visere corpus"
            },
            {
                "verse": "Hancque tuis lacrimam fundere vulneribus."
            },
            {
                "verse": "At veni tandem voto supplexque sepulcrum"
            },
            {
                "verse": "Membraque cum flavis cerno iacere comis."
            },
            {
                "verse": "Quae fera tam duris laniavit morsibus artus,"
            },
            {
                "verse": "Lactantes artus? quae fera, quae feritas?"
            },
            {
                "verse": "Victima sancta dei manibus mandata profanis,"
            },
            {
                "verse": "Accipe cum lacrimis oscula nostra, Simon."
            }
        ],
        [
            {
                "verse": "in die palmarum"
            },
            {
                "verse": "O diem festum populis, diemque"
            },
            {
                "verse": "Candidum, qui nos rediens beatos"
            },
            {
                "verse": "Reddis, hunc signa niveo quotannis,"
            },
            {
                "verse": "Musa, lapillo,"
            },
            {
                "verse": "Quo Deus pando residens asello,"
            },
            {
                "verse": "Ut pii quondam cecinere vates,"
            },
            {
                "verse": "Venit in sanctam venerandus urbem"
            },
            {
                "verse": "Hierusalem rex."
            },
            {
                "verse": "Obviam Christo properatur, omnes"
            },
            {
                "verse": "Stant viae palmis: oleae renident,"
            },
            {
                "verse": "Filio David pueri, puellae"
            },
            {
                "verse": "Osanna canunt."
            },
            {
                "verse": "Sancta sanctorum redolent Sabaeo"
            },
            {
                "verse": "Thure, mactantur vituli per aras,"
            },
            {
                "verse": "Mons Sion felix agitat cacumen"
            },
            {
                "verse": "Hospite tanto."
            },
            {
                "verse": "Tuque Zachaei domus, o, superbis"
            },
            {
                "verse": "Sole quo totus radiatur orbis."
            },
            {
                "verse": "Esse sub mensis utinam liceret"
            },
            {
                "verse": "More catelli:"
            },
            {
                "verse": "Pascerer micis Domini Deique"
            },
            {
                "verse": "Et pedes multa lacrima rigarem:"
            },
            {
                "verse": "Planctus hic forsan penetraret aures"
            },
            {
                "verse": "Dulcis Iesu,"
            },
            {
                "verse": "Quae patent semper miseris querellis:"
            },
            {
                "verse": "Testis est Martae soror et Maria,"
            },
            {
                "verse": "Testis est Petrus, latro, publicanus,"
            },
            {
                "verse": "Samaritana."
            },
            {
                "verse": "Et quis oravit veniam, quis umquam,"
            },
            {
                "verse": "Cui Pater, cui tu dederis repulsam?"
            },
            {
                "verse": "Solus infelix patiar tuorum"
            },
            {
                "verse": "Mancipiorum?"
            },
            {
                "verse": "Filio caedis vitulum recepto,"
            },
            {
                "verse": "Perditam pastor pecudem requiris:"
            },
            {
                "verse": "Respues, quem tu toties vocasti"
            },
            {
                "verse": "Fontis ad undas?"
            },
            {
                "verse": "Ecce cum ramis oleae virentis"
            },
            {
                "verse": "Obvius curro chlamidemque pessum"
            },
            {
                "verse": "Meque substerno pedibus: Pater mi,"
            },
            {
                "verse": "Tolle iacentem."
            }
        ],
        [
            {
                "verse": "ad beatissimam Virginem"
            },
            {
                "verse": "Sit benedicta dies, qua te, regina polorum,"
            },
            {
                "verse": "Anna parit nobis: sit benedicta dies."
            },
            {
                "verse": "Sit benedicta dies, qua tu, virguncula, Christum"
            },
            {
                "verse": "Concipis e caelo, sit benedicta dies."
            },
            {
                "verse": "Sit benedicta dies, uteri qua numen adorat"
            },
            {
                "verse": "Helisabeth vates, sit benedicta dies."
            },
            {
                "verse": "Sit benedicta dies, hominem qua, Virgo, Deumque"
            },
            {
                "verse": "Ad praesepe paris, sit benedicta dies."
            },
            {
                "verse": "Sit benedicta dies, qua tres, duce sidere, reges"
            },
            {
                "verse": "Dona ferunt Domino, sit benedicta dies."
            },
            {
                "verse": "Sit benedicta dies, Stygio qua Christus ab antro"
            },
            {
                "verse": "Surrexit victor, sit benedicta dies."
            },
            {
                "verse": "Sit benedicta dies, tuus qua Filius arces"
            },
            {
                "verse": "Scandit in aethereas, sit benedicta dies."
            },
            {
                "verse": "Sit benedicta dies, quae te quoque regia caeli"
            },
            {
                "verse": "Accepit, semper sit benedicta dies."
            }
        ],
        [
            {
                "verse": "ad poetas"
            },
            {
                "verse": "Sunt quibus eloquii datur aurea vena poetae,"
            },
            {
                "verse": "Sed cadit in sordes, inficiturque luto,"
            },
            {
                "verse": "Nam Cypriae curas et olentia gaudia ponunt"
            },
            {
                "verse": "Claraque tam foedo mergitur unda lacu."
            },
            {
                "verse": "Hoc decus, hoc animi carmen caelestibus aptum"
            },
            {
                "verse": "Rebus in immundis degenerare nefas."
            },
            {
                "verse": "Dona dei carmen nitidum: facundia praestans"
            },
            {
                "verse": "Mittitur ex astris a superisque datur."
            },
            {
                "verse": "Est tuba Romanae fidei legumque poesis"
            },
            {
                "verse": "Quae canat heroo sacra deumque pede."
            },
            {
                "verse": "Carmina quae sanctos deus ipse paravit ad usus"
            },
            {
                "verse": "Impia mortiferi criminis arma facis?"
            },
            {
                "verse": "Quid maculas turpi divina libidine dona?"
            },
            {
                "verse": "Quid teris immundo munera tanta pede?"
            },
            {
                "verse": "Non ita Hieremias docuit, non Thracius Orpheus,"
            },
            {
                "verse": "Non ita Iessei regia musa senis."
            },
            {
                "verse": "Sancta profanari scelus est delebile multo"
            },
            {
                "verse": "Verbere, supplicio culpa pianda gravi."
            },
            {
                "verse": "in prototypam Guarini mei effigiem"
            },
            {
                "verse": "Guarinus mihi nomen erat: mea fama sub astris"
            },
            {
                "verse": "Fixa viget, longo terris sudore coalta,"
            },
            {
                "verse": "Quippe ego Pierides profugas Helicone recepi,"
            },
            {
                "verse": "In patriamque dedi sedes habitare latinas,"
            },
            {
                "verse": "Quae mihi tunc gratae munus te, Strabo, dedere."
            },
            {
                "verse": "Hospes eras barba impexa Graecoque galero,"
            },
            {
                "verse": "Orbis iter mensus iam confectusque senecta,"
            },
            {
                "verse": "Quem nondum norant Itali: mox ipse togatam"
            },
            {
                "verse": "Palliolo exuto induxi vestemque Quirinam,"
            },
            {
                "verse": "Pontifici summo ostendens: qui te ilicet ulnis"
            },
            {
                "verse": "Excipiens carum sola mihi morte reliquit."
            },
            {
                "verse": "Inde peto Venetum Romana stirpe nepotem"
            },
            {
                "verse": "Marcellum, qui te gemmata in veste Renato"
            },
            {
                "verse": "Dat regi dono. Totis hic gentibus unum"
            },
            {
                "verse": "Te gratum efficiet, cunctis tua gloria saeclis"
            },
            {
                "verse": "Vivet, et omnivorans laedet te nulla vetustas."
            }
        ],
        [
            {
                "verse": "Raphael Zovenzonius m. Gabrielli salutem"
            },
            {
                "verse": "Imprime tu, Gabriel, nostri nova gloria saecli"
            },
            {
                "verse": "Iudaei horrendum quod peperere nefas,"
            },
            {
                "verse": "Imprime millenis, precor o precor, imprime chartis"
            },
            {
                "verse": "Omnis ut, heu, possit noscere posteritas."
            }
        ],
        [
            {
                "verse": "Raphael Zovenzonius poeta viro optimoVindelino Spirensi s. p. p."
            },
            {
                "verse": "Abbati pars prima notis quae fulgit ahenis"
            },
            {
                "verse": "Est Vindelini pressa labore mei."
            },
            {
                "verse": "Citius ego ingenium do vertice Palladis ortum"
            },
            {
                "verse": "Crediderim. Veniam tu mihi, Spira, dabis."
            }
        ],
        [
            {
                "verse": "Raphael Zovenzonius Ister poeta Vindelino Spirensi suo d. d."
            },
            {
                "verse": "Tertia pars est haec Abbatis, quae modo pressa"
            },
            {
                "verse": "Prae se Vindelinum fert speciosa meum,"
            },
            {
                "verse": "Cui tantum debes, urbs Spira, nepoti"
            },
            {
                "verse": "Quantum Virgilio Mantua clara suo."
            }
        ],
        [],
        [
            {
                "verse": "Nicoleos Ienson Gallorum gloria miro"
            },
            {
                "verse": "Ingenio impressit Virginis officium."
            }
        ],
        [
            {
                "verse": "Raphael Zovenzonius poeta d. d."
            },
            {
                "verse": "Callipi calamo fuit exemplare repertum,"
            },
            {
                "verse": "Unde est impressum quod legis, hospes, opus."
            }
        ],
        [
            {
                "verse": "Raphael Zovenzonius Tergestinus poeta Vindelino Spyrensi suo salutem"
            },
            {
                "verse": "Qui cupit obstrusam frugem gustasse Terenti"
            },
            {
                "verse": "Donatum quaerat noscere grammaticum,"
            },
            {
                "verse": "Quem Vindelinus signis impressit ahenis,"
            },
            {
                "verse": "Vir bonus, et claro praeditus ingenio."
            }
        ],
        [
            {
                "verse": "Raphael Zovenzonius Ister poetaAlvisio Donato patricio veneto d. d."
            },
            {
                "verse": "Spyra tuum nomen toto celebrabitur orbe,"
            },
            {
                "verse": "Quae Vindellini diceris esse parens,"
            },
            {
                "verse": "Ordine qui tanto Ciceronis opuscula magni"
            },
            {
                "verse": "Imprimit: ut fabrum Palladis esse putes."
            },
            {
                "verse": "Tu quoque Donatae stirpis: Venetique senatus"
            },
            {
                "verse": "Gloria Alvisi, tu quoque dicis idem."
            }
        ],
        [
            {
                "verse": "R. Zovenzonius poeta reverendissimo d. Iacobo Zeno episcopo Patavino"
            },
            {
                "verse": "Orbis noscere, lector, universi"
            },
            {
                "verse": "Si tractus cupis, hos emas libellos"
            },
            {
                "verse": "Strabonis: tibi nomine dicatos"
            },
            {
                "verse": "Zeni praesulis optimi sacrique,"
            },
            {
                "verse": "Quo nil doctius eruditiusque"
            },
            {
                "verse": "Nunc Antenorei vident penates:"
            },
            {
                "verse": "Impressos digitis Videlinianis."
            }
        ],
        [],
        [
            {
                "verse": "Hic est Alexandrinus Appianus"
            },
            {
                "verse": "A Candido linguae latinae patrono"
            },
            {
                "verse": "Romanus. Hunc impressit et Vindelinus"
            },
            {
                "verse": "Quem Spyra nobilis parens daedalei"
            },
            {
                "verse": "Produxit ingeni faceti lepidique."
            }
        ],
        [
            {
                "verse": "d. Iacobo Zeno Patavino episc. R. Zovenzonius poeta d. d."
            },
            {
                "verse": "Zene, Zovenzonii decus et spes unica vatis"
            },
            {
                "verse": "Zene, Antenorei sol Iacobe soli:"
            },
            {
                "verse": "Cui adoratum vestit sacra mitra capillum:"
            },
            {
                "verse": "Quem manet (haud vereor) pontificalis apex,"
            },
            {
                "verse": "Accipe divorum genus, incunabula caeli,"
            },
            {
                "verse": "Templa quibus nostri composuere patres,"
            },
            {
                "verse": "Donec ab aethereo defluxit Christus Olympo,"
            },
            {
                "verse": "Nostra salus, deus ex virgine factus homo."
            },
            {
                "verse": "Tunc veteratores aris cessere relictis"
            },
            {
                "verse": "Quas cruor humanus saepius imbuerat."
            },
            {
                "verse": "Errorem nosces populorum : te liceat olim"
            },
            {
                "verse": "Nil lateat. Quippe est mens tua tota sophos."
            },
            {
                "verse": "Stemma vale Veneti lux, gloria, Zene, Senatus:"
            },
            {
                "verse": "Atque Zovenzonii sit tibi cura tui."
            },
            {
                "verse": "Haec Vindellinus signis qui impressit ahenis,"
            },
            {
                "verse": "Se tibi commendat familiamque suam."
            }
        ],
        [
            {
                "verse": "Raphael Hister Silvestro Veneto adulescenti ingenuo s. d."
            },
            {
                "verse": "Te tulit Aoniis Pallas, Silvester, in antris,"
            },
            {
                "verse": "Admorunt Charites ubera laeta deae,"
            },
            {
                "verse": "Texuit et viridem tibi pulcher Apollo coronam,"
            },
            {
                "verse": "Et vocat, hortatur, te rogat: I, propera:"
            },
            {
                "verse": "Ipse comes adero; nullos virtute labores"
            },
            {
                "verse": "Linque, puer: faciles haec dat in astra vias."
            }
        ],
        [
            {
                "verse": "Raphael Hister patricio iuveni Francisco Throno"
            },
            {
                "verse": "Throne, triumphales surgunt cui vertice lauri"
            },
            {
                "verse": "Pegaseo, tractat cui mea musa chelym,"
            },
            {
                "verse": "Ecce tuum cymba Phoebo duce littus adunca"
            },
            {
                "verse": "Adpulimus: felix vatibus hospitium."
            },
            {
                "verse": "Hic liceat ferro nostram fundare carinam,"
            },
            {
                "verse": "Praebeat hic fesso dulcis harena torum."
            },
            {
                "verse": "Non nos Trois equos, Cyri non poscimus aedes,"
            },
            {
                "verse": "Non quicquid vasto gurgite Tethys agit:"
            },
            {
                "verse": "Sint modo plectra mihi, spirans sit Apollini antrum,"
            },
            {
                "verse": "Sis decus aeternum tu mihi, Throne. Vale."
            }
        ]
    ]
}