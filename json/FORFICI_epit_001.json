{
    "author": "Forfici Guglielmo",
    "title": "epitaphia",
    "url": "http://www.poetiditalia.it/texts/FORFICI|epit|001",
    "text": [
        [
            {
                "verse": "Caelestem repetens Nicolaus marchio sedem"
            },
            {
                "verse": "Orbatam merito tam clari lumine regis"
            },
            {
                "verse": "Concutit Italiam, cuius non itala tellus"
            },
            {
                "verse": "Nec pace similem similem nec viderat armis,"
            },
            {
                "verse": "Principibus latiis placido qui pectore tantum"
            },
            {
                "verse": "Munificisque animis tantum praefulsit in omnes,"
            },
            {
                "verse": "Cetera quantum inter praefulget Lucifer astra."
            },
            {
                "verse": "Plorandum decus ille aevi memorabile nostri"
            },
            {
                "verse": "En iacet. Hic corpus requiescit, at aethere stat mens."
            }
        ],
        [
            {
                "verse": "Adversa fortis constans, spectata secunda"
            },
            {
                "verse": "Mens in fortuna calIem patefecit Olympo,"
            },
            {
                "verse": "Consiliis nitens altis patiensque malorum,"
            },
            {
                "verse": "Spes miseris Latii popuIis, lux unica maestis"
            },
            {
                "verse": "Clementisque animi summum decus ac pietatis"
            },
            {
                "verse": "Fons latus, miseris spes grandis et inclita rebus,"
            },
            {
                "verse": "Armorum magnis pacisque ornata triumphis,"
            },
            {
                "verse": "In cunctos lenis, fuit amplis aemula rebus"
            },
            {
                "verse": "Estensis quondam Nicolai gloria, cuius"
            },
            {
                "verse": "Terras magna colit, superum mens inclita regnum,"
            },
            {
                "verse": "Optima quae terris virtutum exempla reliquit,"
            },
            {
                "verse": "Privatis calcar, regis monimenta per omnes."
            },
            {
                "verse": "Conditus hoc recubat Nicolaus marchio saxo,"
            },
            {
                "verse": "Gloria per latias cuius volat inclita terras,"
            },
            {
                "verse": "Quo nunquam fuerat populis acceptior alter"
            },
            {
                "verse": "ItaIicis, quo non pietate insignior alter,"
            },
            {
                "verse": "In quo virtutes cunctae fulsere priorum"
            },
            {
                "verse": "Praestantes, cuius generosos grandia gesta"
            },
            {
                "verse": "Nutribant animos nulli virtute secundos."
            },
            {
                "verse": "Cognita iam superis magnarum gloria rerum"
            },
            {
                "verse": "Parta toga atque armis, crudelia vincere fata"
            },
            {
                "verse": "Non valuere: suis iunxerunt invida regnis"
            },
            {
                "verse": "Numina, qui latios mulcebat in arma furentes"
            },
            {
                "verse": "Aspera magnanimo componens pectore bella,"
            },
            {
                "verse": "Contentusque suis veterum de more manebat"
            },
            {
                "verse": "Finibus atque almam tranquillo tempore pacem"
            },
            {
                "verse": "Servabat, populis sancta pietate verendus."
            },
            {
                "verse": "Hic Nicolaus erat Estensi marchio, gentis"
            },
            {
                "verse": "Gloria, qui aetherea meritis iam sede quiescit."
            },
            {
                "verse": "Magnanimus cupiens Nicolaus marchio gestis"
            },
            {
                "verse": "Quaerere per varias decus indelebile terras"
            },
            {
                "verse": "Fortia vulgavit claris virtutibus acta."
            },
            {
                "verse": "Norat magnanimi subiectos more leonis"
            },
            {
                "verse": "Servare et iustis poenis domitare rebelles."
            },
            {
                "verse": "Iustitia insigni meruit caelestia regna,"
            },
            {
                "verse": "Exemplum latiis regnandi nobile cunctis."
            }
        ],
        [],
        [],
        []
    ]
}