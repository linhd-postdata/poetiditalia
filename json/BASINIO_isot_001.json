{
    "author": "Basinio da  Parma",
    "title": "Isottaeus",
    "url": "http://www.poetiditalia.it/texts/BASINIO|isot|001",
    "text": [
        [],
        [
            {
                "verse": "Quam Sigismundus tibi dicit ab urbe salutem,"
            },
            {
                "verse": "Accipe, purpureas inter habenda deas."
            },
            {
                "verse": "Longe corpus abest; tibi semper proxima mens est"
            },
            {
                "verse": "Parteque sum tecum fertiliore mei."
            },
            {
                "verse": "Si quid agam quaeris, mea conqueror ocia solus"
            },
            {
                "verse": "Et desiderium flebilis usque tui."
            },
            {
                "verse": "Absens absentem video te, Isotta, nec ulla"
            },
            {
                "verse": "Iam sine te nobis nox vigilanda venit."
            },
            {
                "verse": "Roma licet veterum monumenta ostentet avorum"
            },
            {
                "verse": "Effoetaeque amplas suggerat urbis opes,"
            },
            {
                "verse": "Me tamen haud possunt mirae oblectare ruinae,"
            },
            {
                "verse": "Cum nullo hic fueris conspicienda loco."
            },
            {
                "verse": "Ipse, fatebor enim, laetae non vallibus Idae,"
            },
            {
                "verse": "Non sine te caeli parte fuisse velim;"
            },
            {
                "verse": "Nanque habeat multas quanvis urbs nostra puellas,"
            },
            {
                "verse": "Quae possent ipsos sollicitare deos,"
            },
            {
                "verse": "Sola tamen nostris placuisti semper ocellis"
            },
            {
                "verse": "Huius et exuvias unica mentis habes."
            },
            {
                "verse": "Spirat Orontaeos facies si mollis odores"
            },
            {
                "verse": "Artificisque manu si mihi pexa coma est;"
            },
            {
                "verse": "Si gravis intexto mihi vestis pendeat auro,"
            },
            {
                "verse": "Si Phrygia ex humero picta lacerna manu;"
            },
            {
                "verse": "Denique si festas deducimus arte choreas,"
            },
            {
                "verse": "Sive ego personis induor ora novis;"
            },
            {
                "verse": "Omnia pervigili facio coniunctus amore,"
            },
            {
                "verse": "Ut soli placeam, cara puella, tibi."
            },
            {
                "verse": "Adde, Isotta, licet maiorum more meorum"
            },
            {
                "verse": "Arma ex officio sint agitanda meo,"
            },
            {
                "verse": "Successor regni videar ne indignus aviti,"
            },
            {
                "verse": "Sitque oneri potius stirps Malatesta mihi;"
            },
            {
                "verse": "Non ideo minus ipse sequor tamen arma libenter,"
            },
            {
                "verse": "Iuditio ut videar clarus ubique tuo."
            },
            {
                "verse": "Utque meo tu digna, tuo sim dignus amore,"
            },
            {
                "verse": "Cedat et in partem gloria nostra tibi."
            },
            {
                "verse": "Scilicet Idalias sensit Phoenissa sagittas,"
            },
            {
                "verse": "Ut sua Tros cecinit fortia facta pius;"
            },
            {
                "verse": "Aesonidemque suum tum denique Colchis amavit,"
            },
            {
                "verse": "Vidit ut ignivomos perdomuisse boves."
            },
            {
                "verse": "Dictaeum ni forte ducem vidisset in armis,"
            },
            {
                "verse": "Laederet haud patrium perfida Scylla caput."
            },
            {
                "verse": "Et nos, si quicquam claris sudamus in armis,"
            },
            {
                "verse": "Si qua hac sunt nobis parta trophaea manu,"
            },
            {
                "verse": "Hinc merito longos de te speramus amores,"
            },
            {
                "verse": "Hinc fore perpetuam credimus usque fidem."
            },
            {
                "verse": "Nam, mihi crede, prius manabit ab ilice nectar"
            },
            {
                "verse": "Et glandem salices et feret ulva favos,"
            },
            {
                "verse": "Ante piger madido versabitur axe Bootes,"
            },
            {
                "verse": "Aequoreos viset Menalis ursa deos,"
            },
            {
                "verse": "Quam tibi, quicquid id est, animus res vota fidesque,"
            },
            {
                "verse": "Quodque dedi pectus desinat esse tuum,"
            },
            {
                "verse": "Fatales dum fila trahent mihi longa Sorores"
            },
            {
                "verse": "Vitalisque meum dum reget aura caput."
            },
            {
                "verse": "Iamque vale, mea lux, mea cura et sola voluptas,"
            },
            {
                "verse": "Utque tui fuero, sis memor ipsa mei."
            }
        ],
        [
            {
                "verse": "Quam tibi mittit amans, princeps animose, salutem,"
            },
            {
                "verse": "Non nisi cum reditu mox habitura tuo est."
            },
            {
                "verse": "Fabor? An Isottae nisi margine scripta supremo"
            },
            {
                "verse": "Nomina iam lacrymis legeris uda meis,"
            },
            {
                "verse": "Et nisi consueto signatam videris auro,"
            },
            {
                "verse": "Non erit haec oculis littera nota tuis?"
            },
            {
                "verse": "An tacitae primum cum solves vincla tabellae,"
            },
            {
                "verse": "Cognosces animi pignora cara tui?"
            },
            {
                "verse": "Impiger aerias emensus diceris arces,"
            },
            {
                "verse": "Qua Tyberis Thuscum verberat unda fretum."
            },
            {
                "verse": "Consilio infestum celeri dum praeripis hostem"
            },
            {
                "verse": "Atque tua instantis comprimis arte minas,"
            },
            {
                "verse": "Raptus es hinc nostris vix dum bene notus ocellis,"
            },
            {
                "verse": "Nec sum discessus praescia facta tui."
            },
            {
                "verse": "Non potui caro prius addere brachia collo,"
            },
            {
                "verse": "Dicere nec moestis blandicias precibus;"
            },
            {
                "verse": "Non mandata prius miseris commixta querelis,"
            },
            {
                "verse": "Humida nec lacrymis oscula deinde dedi."
            },
            {
                "verse": "Nam saltem si non poteram tua vota morari,"
            },
            {
                "verse": "Te poteram precibus commonuisse meis,"
            },
            {
                "verse": "Ut vafer adversos urgeres cautius hostes"
            },
            {
                "verse": "Et saevos premeres stans procul ipse viros."
            },
            {
                "verse": "Aedibus et patria cessisti incognitus urbe,"
            },
            {
                "verse": "Nec tibi qui \"valeas\" diceret ullus erat."
            },
            {
                "verse": "Postera lux aderat, iam tota diceris urbe"
            },
            {
                "verse": "Apenninicolas transiliisse nives:"
            },
            {
                "verse": "Iam premere hostiles praesenti numine turmas,"
            },
            {
                "verse": "Qua fugerent hostes te quoque parte sequi."
            },
            {
                "verse": "Rumor ut ad nostras pervenit certior aures,"
            },
            {
                "verse": "Vix potui lacrymas dissimulare meas."
            },
            {
                "verse": "Sed potui pallere magis quam laeta videri"
            },
            {
                "verse": "Et mox incomptis tristior esse comis."
            },
            {
                "verse": "Quid facerem? Hinc gemitus dolor excutiebat, at inde"
            },
            {
                "verse": "Urgebat questus conscia flamma novos."
            },
            {
                "verse": "Saepe mihi comites, genitor mihi saepe \"quid\", inquit,"
            },
            {
                "verse": "\"Tristis es et fletu pectora cara madent?\""
            },
            {
                "verse": "Erubui finxique aliam mox anxia causam"
            },
            {
                "verse": "Quodque animi fuerat, corporis esse malum."
            },
            {
                "verse": "Iam mihi non auro pictas suspendere vestes,"
            },
            {
                "verse": "Comere odoratas non mihi cura comas."
            },
            {
                "verse": "Cuinam ego flaventes componam sola capillos,"
            },
            {
                "verse": "Cui studeam cultu sola placere meo?"
            },
            {
                "verse": "Ille meae spectator abest, dii parcite, formae,"
            },
            {
                "verse": "Ille mei cultus gloria solus abest."
            },
            {
                "verse": "Dux meus infestos furit indefessus in hostes"
            },
            {
                "verse": "Audet et intrepida praelia dura manu."
            },
            {
                "verse": "Ipsa igitur pictis grata spatiabor in umbra"
            },
            {
                "verse": "Vestibus, aestivum sufferet ille canem?"
            },
            {
                "verse": "Ipsa velim festis secura vacare choreis,"
            },
            {
                "verse": "Ille inter primos conferet arma viros?"
            },
            {
                "verse": "Squalida sim potius, sim nullo sordida cultu"
            },
            {
                "verse": "Adventumque mei tristis adusque ducis."
            },
            {
                "verse": "Vos modo, bellorum quibus est data summa potestas,"
            },
            {
                "verse": "Aequa, dii, tanto mente favete duci."
            },
            {
                "verse": "Pro reduci Eoos liceat perfundere odores"
            },
            {
                "verse": "Crassaque adoratis solvere vota deis."
            },
            {
                "verse": "Te quoque, cui tanti commissa est sarcina belli,"
            },
            {
                "verse": "Cuius et auspiciis credita summa rei,"
            },
            {
                "verse": "Per si qua est nostrae, mea spes, tibi cura salutis,"
            },
            {
                "verse": "Per vitae superest spes tibi si qua meae,"
            },
            {
                "verse": "Per si qua Italiae te tangit cura cadentis,"
            },
            {
                "verse": "Cuius nunc oneri sola columna subes;"
            },
            {
                "verse": "Parce precor saevo propius te credere Marti"
            },
            {
                "verse": "Comminus et fortes conseruisse manus."
            },
            {
                "verse": "Me miseram horresco repetens quae nuper Amynthas"
            },
            {
                "verse": "Clara tua nobis rettulit acta manu;"
            },
            {
                "verse": "Scilicet excelsis vidisse in moenibus unum"
            },
            {
                "verse": "Mille inter fortes fervere caede viros;"
            },
            {
                "verse": "Avulsa demum muri cum parte cadentem"
            },
            {
                "verse": "Cum pede conspicuum te violasse caput."
            },
            {
                "verse": "Desine, dive, tuis aliena reposcere sceptra,"
            },
            {
                "verse": "Desine, dive, tuis vincere vulneribus."
            },
            {
                "verse": "Externos tua ne faciat iactura potentes"
            },
            {
                "verse": "Neve tuo quisquam sanguine dives eat."
            },
            {
                "verse": "Si bene fortunam, bene si metiris et hostem,"
            },
            {
                "verse": "Cum fortunato sunt tibi bella duce,"
            },
            {
                "verse": "Quem quanvis bello, quanvis tu vincis et armis,"
            },
            {
                "verse": "Ille unum invictus te tamen ante fuit."
            },
            {
                "verse": "Inde ducem invictum bellatoremque superbum"
            },
            {
                "verse": "Italiae vinci solus in orbe doces."
            },
            {
                "verse": "Magna quidem fateor, sed non est gloria tanti,"
            },
            {
                "verse": "Ut subeas animo mille pericla tuo."
            },
            {
                "verse": "Ast ea si certae iam stat sententia menti,"
            },
            {
                "verse": "Martius ut cupias horrida bella sequi,"
            },
            {
                "verse": "Te retine infestis miscere cohortibus, hostem"
            },
            {
                "verse": "Consiliis tantum vincere quaere tuis."
            },
            {
                "verse": "Tantum acie compone equites, compone maniplos,"
            },
            {
                "verse": "Et peditem cornu sistere coge suo;"
            },
            {
                "verse": "Caetera parce precor saevo, dux inclyte, bello:"
            },
            {
                "verse": "Sic satis officio feceris ipse tuo."
            },
            {
                "verse": "Sic tua sic nostram complebit gloria mentem"
            },
            {
                "verse": "Laetaque sic potero laudibus esse tuis."
            },
            {
                "verse": "Iamque vale et nostros nisi iam contemnis amores,"
            },
            {
                "verse": "Dive redi aut nostris utere consiliis."
            }
        ],
        [
            {
                "verse": "Si generosa suis confixit pectora telis"
            },
            {
                "verse": "Et collo adiecit vincula durus amor,"
            },
            {
                "verse": "Si tua forte novis uruntur pectora curis,"
            },
            {
                "verse": "Sic animi efficitur conditione tui."
            },
            {
                "verse": "Ignavos nanque ille animos residesque repellit"
            },
            {
                "verse": "Improbus et claris mentibus haeret amor."
            },
            {
                "verse": "Tela tuis igitur dedit aurea clarus ocellis"
            },
            {
                "verse": "Et merito pedibus mollia vincla tuis."
            },
            {
                "verse": "Verum a te, fateor, naturae haud parva benignae"
            },
            {
                "verse": "Nec minor est summis gratia habenda deis,"
            },
            {
                "verse": "Cum tales sis nacta vices, Isotta, tuoque"
            },
            {
                "verse": "Tempore quod tantum contigit esse ducem."
            },
            {
                "verse": "Qui nisi nunc esset, deerat te dignus amator,"
            },
            {
                "verse": "Parque suo deerat forma supercilio."
            },
            {
                "verse": "Nam Malatestarum clarissima gloria gentis,"
            },
            {
                "verse": "Sismundus, parili iunctus amore tibi est."
            },
            {
                "verse": "Hunc colis et solum placidis complecteris ulnis"
            },
            {
                "verse": "Et tibi perpetua iungitur ille fide."
            },
            {
                "verse": "Et merito. Quis enim Latiis hoc dignior oris,"
            },
            {
                "verse": "Quisve inquam toto clarior orbe viget,"
            },
            {
                "verse": "Seu mores vultusque ducis generisque decorem,"
            },
            {
                "verse": "Sive sua spectes fortia facta manu?"
            },
            {
                "verse": "Irreprehensa nitet facies, frons laeta renidet,"
            },
            {
                "verse": "Aspectuque gravis, dulcis itemque suo."
            },
            {
                "verse": "Adde genus proavosque suos celebresque triumphos,"
            },
            {
                "verse": "Clara quibus semper floruit ista domus."
            },
            {
                "verse": "Sed quid ego veterum radice innitor avorum,"
            },
            {
                "verse": "Ac videar virgae fidere forte parum?"
            },
            {
                "verse": "Quisnam illo melior sumptisve animosior armis?"
            },
            {
                "verse": "Quem mihi das bello, quem mihi pace parem?"
            },
            {
                "verse": "Consilio Nestor dextraque est alter Achilles,"
            },
            {
                "verse": "Cui bene Romanae credita summa rei."
            },
            {
                "verse": "Iure igitur cunctis cum sis praelata puellis,"
            },
            {
                "verse": "Ausa es te tanto credere, diva, duci."
            },
            {
                "verse": "Ducite felices longis sub amoribus annos,"
            },
            {
                "verse": "Et voti compos fiat uterque sui."
            }
        ],
        [
            {
                "verse": "Ite iterum in lacrymas, in dulces ite querelas,"
            },
            {
                "verse": "Ite iterum in blandas carmina moesta preces,"
            },
            {
                "verse": "Supplicibus votis nostro aspirate labori"
            },
            {
                "verse": "Et medicas aegrae vos adhibete manus."
            },
            {
                "verse": "Ocia Mars nobis invidit longa feroxque"
            },
            {
                "verse": "Iam ciet emissis Itala bella Gethis;"
            },
            {
                "verse": "Torvaque sanguineo fremit heu Bellona flagello"
            },
            {
                "verse": "Et Iani horrendum iam crepuere fores."
            },
            {
                "verse": "Arma lacessiti Ligures ultricia poscunt"
            },
            {
                "verse": "Abduaque obsessis iam fremit amnis aquis;"
            },
            {
                "verse": "Iam Veneti quascunque audent in praelia vires,"
            },
            {
                "verse": "Exitio insubrum contribuere ducis."
            },
            {
                "verse": "Dux igitur tanti subeat qui pondera belli"
            },
            {
                "verse": "Quaeritur et Ligures qui tueatur opes;"
            },
            {
                "verse": "Qui Venetos animo thesauros aequet et armis"
            },
            {
                "verse": "Audeat in tantas impiger ire minas;"
            },
            {
                "verse": "Collato tantos turbet qui Marte paratus,"
            },
            {
                "verse": "Impia qui in turpem vertat et arma fugam."
            },
            {
                "verse": "Ad te igitur ventum, dux invictissime, cuius"
            },
            {
                "verse": "Iam toto virtus non habet orbe parem,"
            },
            {
                "verse": "Cuius mira nimis bello experientia, cuius"
            },
            {
                "verse": "Bello animus, bello dextra fidesque valet."
            },
            {
                "verse": "Tu tantam in molem, tu tantos solus in usus,"
            },
            {
                "verse": "In tantos lectus solus es ipse duces."
            },
            {
                "verse": "Tune peregrinas sine me meus ibis in urbes?"
            },
            {
                "verse": "Atque utinam quo mens, pes queat ire meus."
            },
            {
                "verse": "Non sine me fuso ductaveris hoste triumphum,"
            },
            {
                "verse": "Non sine me ornarint laurea serta comas."
            },
            {
                "verse": "Nec tamen invideo, tantis nec honoribus obsto,"
            },
            {
                "verse": "Dum redeas patrios victor ab hoste Lares."
            },
            {
                "verse": "Non sine me tantis crescet tua gloria rebus,"
            },
            {
                "verse": "Stet modo, quae nunc est, inviolata fides."
            },
            {
                "verse": "Stet precor ista fides, stet nostri gratia facti,"
            },
            {
                "verse": "Nostra nec externus foedera laedat amor."
            },
            {
                "verse": "Nanque ferunt illas, sit vana ea fama, puellas"
            },
            {
                "verse": "Dulychiam forma sistere posse ratem."
            },
            {
                "verse": "Hei mihi posse etiam tua tangere suspicor illas"
            },
            {
                "verse": "Ora, oculis nimium quae placuere meis."
            },
            {
                "verse": "Quid non fingit amor? Procerum stipante corona"
            },
            {
                "verse": "Visus es anguigerum nuper adire ducem."
            },
            {
                "verse": "Mille videbantur patulis pendere fenestris"
            },
            {
                "verse": "Naiades, aspectus urbe sequente tuos."
            },
            {
                "verse": "Mirari hae faciem dignos et Apolline crines,"
            },
            {
                "verse": "Hae super aetatem fortia facta tuam."
            },
            {
                "verse": "Hae solum imperio dignum te dicere tanto"
            },
            {
                "verse": "Teque unum instantes frangere posse minas."
            },
            {
                "verse": "Has super acer Amor fuerat deus usque secutus,"
            },
            {
                "verse": "Lynce pharetratum cui stat utrinque latus;"
            },
            {
                "verse": "Telaque nunc aut has, aut nunc torquebat in illas"
            },
            {
                "verse": "Aurea, furtivas matre parante faces."
            },
            {
                "verse": "Heu heu quam timeo. Quid enim non audet amando"
            },
            {
                "verse": "Femina? Credulitas vana sit ista precor,"
            },
            {
                "verse": "Brachia nec caro sua det temeraria collo"
            },
            {
                "verse": "Et petat amplexus illa vel illa tuos."
            },
            {
                "verse": "Ah potius dirae solvant mea fila Sorores"
            },
            {
                "verse": "Et sint Hyrcanae nostra sepulcra ferae,"
            },
            {
                "verse": "Quam tantis miseranda malis tantoque labori,"
            },
            {
                "verse": "Nostrave tot lacrymis vita superstes eat."
            },
            {
                "verse": "Quod te per Superos oro, per si qua relictae"
            },
            {
                "verse": "Te tangit pietas, cura fidesve mei,"
            },
            {
                "verse": "Per gemitus nostros oro lacrymasque perennes,"
            },
            {
                "verse": "Scripta quibus multis illita nostra vides:"
            },
            {
                "verse": "Ne patiare animam hanc tanto languere dolore,"
            },
            {
                "verse": "Neve novus vitae sit mihi finis amor."
            },
            {
                "verse": "Quae tua sunt tueare precor, nam nostra periclo"
            },
            {
                "verse": "Vita et libertas iam peritura tuo est."
            },
            {
                "verse": "Corpus honos animus libertas vita pudorque"
            },
            {
                "verse": "Cessere arbitrio morsque salusque tuo."
            },
            {
                "verse": "Nil mihi iam proprium, nil iam commune reliqui,"
            },
            {
                "verse": "Praeterquam fidei pignora spemque tui."
            },
            {
                "verse": "Caetera solus habes, memori quae pectore serves,"
            },
            {
                "verse": "Omnia perpetua quae tueare fide."
            }
        ],
        [
            {
                "verse": "Quos amor atque fides iam pridem iunxit amantes,"
            },
            {
                "verse": "Carminibus duxi dissoluisse nefas."
            },
            {
                "verse": "Signo igitur viset vos littera nostra sub uno,"
            },
            {
                "verse": "Littera communis missa duobus erit."
            },
            {
                "verse": "Vestra nec exemplo reddatur epistula tali,"
            },
            {
                "verse": "Scripta sit ut geminis unica nominibus,"
            },
            {
                "verse": "Nam mihi quod placuit, vobis non convenit: unus"
            },
            {
                "verse": "Quaero quod haud apte reddat uterque simul."
            },
            {
                "verse": "Quod mihi si iussu iam vestro aenigmata rerum"
            },
            {
                "verse": "Contigit et dubios explicuisse locos,"
            },
            {
                "verse": "Si tentata viris potius quam cognita doctis"
            },
            {
                "verse": "Saepe mihi a vobis disseruisse datum est,"
            },
            {
                "verse": "Cur mihi non liceat pauca haec sperare vicissim"
            },
            {
                "verse": "Verbaque quaesitis officiosa meis?"
            },
            {
                "verse": "Non ego naturae causas exquiro latentes"
            },
            {
                "verse": "Nec cupio aetherei sidera scire poli;"
            },
            {
                "verse": "Non quae spes tandem nobis tellure sub alta est,"
            },
            {
                "verse": "Lumine vel cassi quod teneamus iter."
            },
            {
                "verse": "Sed cum vos parili coniunctos semper amore"
            },
            {
                "verse": "Inque vicem norim vos coluisse fidem,"
            },
            {
                "verse": "Scire velim primum vestri qui primus amorem"
            },
            {
                "verse": "Movit, et ista fides coeperit unde prius,"
            },
            {
                "verse": "Sismundine tibi sit plus obnoxia virtus,"
            },
            {
                "verse": "Gloria quam contra, quam tua fama sibi."
            }
        ],
        [
            {
                "verse": "Hesterna dum luce novis spatiarer in hortis,"
            },
            {
                "verse": "Quos patria princeps sepsit ab urbe meus,"
            },
            {
                "verse": "Inque vicem pro more fidem quereremur amantum"
            },
            {
                "verse": "Falsaque consueta iurgia nequitia;"
            },
            {
                "verse": "Ecce autem nobis, nihil opportunius illis,"
            },
            {
                "verse": "Redduntur tabulae, dive poeta, tuae."
            },
            {
                "verse": "Unus ad unanimes cum foenore scribis amantes,"
            },
            {
                "verse": "Nam mensura dati quaeritur inde duplex."
            },
            {
                "verse": "Abs te quippe simul data nuper epistula nobis"
            },
            {
                "verse": "In reditu comites attrahet una duas."
            },
            {
                "verse": "Nostra prior veniet, nam prima lacessor et ipsa"
            },
            {
                "verse": "Natura hic sexus dicitur esse loquax."
            },
            {
                "verse": "Nostri igitur causam primum scitaris amoris,"
            },
            {
                "verse": "Tanta fides demum coeperit unde prius."
            },
            {
                "verse": "Hoc poteras quanvis vel me tu scire tacente,"
            },
            {
                "verse": "Dum tamen haec paucis eloquar, ipse vaca."
            },
            {
                "verse": "Vix utero fueram vitales missa sub auras,"
            },
            {
                "verse": "In matris funus lata puella meae,"
            },
            {
                "verse": "Parvula cum parvum poteram qua mente colebam,"
            },
            {
                "verse": "Inque meo solus pectore semper erat."
            },
            {
                "verse": "Paulatim, ingenio mox et crescentibus annis,"
            },
            {
                "verse": "Cum nostro semper tempore crevit amor."
            },
            {
                "verse": "Iam mihi tum faciem flavosque ornare capillos"
            },
            {
                "verse": "Et mihi sola fuit cura placere sibi."
            },
            {
                "verse": "Protinus accessit plenis maturius annis"
            },
            {
                "verse": "Iuditium et flammae tunc patuere meae."
            },
            {
                "verse": "Tum penitus caluere animi, tum pectore toto"
            },
            {
                "verse": "Exarsi et caecis ignibus usta fui."
            },
            {
                "verse": "Ille vel auratas si moliretur habenas,"
            },
            {
                "verse": "Spumanti exultans ille placebat equo."
            },
            {
                "verse": "Ille vel adversis occurreret aureus hastis,"
            },
            {
                "verse": "Iuditio cunctos praestitit ille meo."
            },
            {
                "verse": "Illa, quid inficier, facies me perdidit estque"
            },
            {
                "verse": "Plus oculos aequo saepe morata meos."
            },
            {
                "verse": "Nec minus et generis decus et sua maxima virtus"
            },
            {
                "verse": "Famaque iam mentem moverat ante meam."
            },
            {
                "verse": "Ille meos contra praesenserat improbus ignes."
            },
            {
                "verse": "Quis queat Idaliam dissimulare facem?"
            },
            {
                "verse": "Mutua certatim sic coepit pestis utrinque,"
            },
            {
                "verse": "Mutua sic finem non habitura fides."
            },
            {
                "verse": "Iamque Iolem, Thisben, iam fama tacebit Elyssam"
            },
            {
                "verse": "Et si quas aetas extulit ulla prior."
            },
            {
                "verse": "Plura igitur tanto debere fatebor amanti,"
            },
            {
                "verse": "Quam contra merito debeat ille mihi;"
            },
            {
                "verse": "Officio nam parta suo est mihi fama perennis,"
            },
            {
                "verse": "Factaque sum celebris carmine sola suo."
            },
            {
                "verse": "Cumque forent animo multae formaque puellae,"
            },
            {
                "verse": "Quae possent magnos nempe movere deos,"
            },
            {
                "verse": "Sola tamen semper placui sibi solaque cultu"
            },
            {
                "verse": "Dignaque deliciis sum sibi visa suis."
            },
            {
                "verse": "Quin etiam vultus liquido deduxit electro"
            },
            {
                "verse": "Et struxit cineri vana sepulcra meo,"
            },
            {
                "verse": "Scilicet ut veri sic munus obiret amantis"
            },
            {
                "verse": "Et tibi, posteritas, mortua nota forem."
            }
        ],
        [
            {
                "verse": "Reddita nuper erant tua nobis carmina: sensi"
            },
            {
                "verse": "Te simul ingenium sollicitare meum;"
            },
            {
                "verse": "Nam quod scire cupis, nullus iam nescit et olim"
            },
            {
                "verse": "Certior ardoris factus es ipse mei."
            },
            {
                "verse": "Sed quoniam sic ipse petis, sic sedulus instas,"
            },
            {
                "verse": "Ut cogar precibus moriger esse tuis,"
            },
            {
                "verse": "Nota quidem fabor, sed non indigna relatu"
            },
            {
                "verse": "Grataque plus animo mox repetita meo."
            },
            {
                "verse": "Moribus ipsa meum divinis movit amorem"
            },
            {
                "verse": "Isotta et rapuit me in sua vota prior,"
            },
            {
                "verse": "Quem super aetatem probitas servavit et auxit"
            },
            {
                "verse": "Formaque cum longa non reprehensa fide."
            },
            {
                "verse": "Nondum maturis aetas adoleverat annis,"
            },
            {
                "verse": "Lanugove meas presserat ulla genas;"
            },
            {
                "verse": "Illam ego cum toto complectens pectore dixi"
            },
            {
                "verse": "\"Sola quies nostrae curaque mentis eris\"."
            },
            {
                "verse": "Nam licet et teneris tunc esset inutilis annis,"
            },
            {
                "verse": "Indole vel magnas praestitit illa deas;"
            },
            {
                "verse": "Dulychiamque suo potuit sermone carinam"
            },
            {
                "verse": "Sistere et iratum conciliare Iovem."
            },
            {
                "verse": "Lumina cumque forent caelestibus aemula flammis,"
            },
            {
                "verse": "Et quanvis essent dulcia, casta tamen."
            },
            {
                "verse": "Ergo illi tota iam tum me mente dicavi"
            },
            {
                "verse": "Et statui votis vivere velle suis."
            },
            {
                "verse": "Nec spes vana fuit, siquidem crescentibus annis"
            },
            {
                "verse": "Admisit nostras officiosa preces;"
            },
            {
                "verse": "Moxque puellarum dulces gratissima curas"
            },
            {
                "verse": "Aequavit parili semper amore meas."
            },
            {
                "verse": "Ac sic ex animis facta est mens una duobus"
            },
            {
                "verse": "Mutuaque ex illo tempore facta fides."
            },
            {
                "verse": "Est igitur mea sors plus illi obnoxia; primum,"
            },
            {
                "verse": "Quod vice me dignum duxerit esse sua."
            },
            {
                "verse": "Cumque forent multi specie regnoque potentes"
            },
            {
                "verse": "Atque mihi generis conditione pares,"
            },
            {
                "verse": "Una sed Ausoniis forma foret inclyta terris,"
            },
            {
                "verse": "Una quidem multis sollicitata procis;"
            },
            {
                "verse": "Me tamen e multis delegit amantibus unum,"
            },
            {
                "verse": "In cuius sese traderet illa fidem."
            },
            {
                "verse": "Ergo ego cum tantos inter sim primus amantes,"
            },
            {
                "verse": "Iuditio felix factus et ipse suo;"
            },
            {
                "verse": "Debeo plura sibi, nam quod natura negabat"
            },
            {
                "verse": "Perficere in nobis, est suus ausus amor."
            },
            {
                "verse": "Nanque meum ingenuas animum traduxit ad artes"
            },
            {
                "verse": "Et mea Castaliis ora rigavit aquis."
            },
            {
                "verse": "Carminis hinc primum, citharae hinc mihi cognitus usus,"
            },
            {
                "verse": "Hinc mihi cristati nobile Martis opus."
            },
            {
                "verse": "Ausus enim quotiens sum clausum moenibus hostem"
            },
            {
                "verse": "Comminus intrepida sollicitare manu,"
            },
            {
                "verse": "Hostiles quotiens ausus turbare cohortes,"
            },
            {
                "verse": "Sum ratus Isottae posse placere meae."
            },
            {
                "verse": "Sic deus audacem cursuque animoque puellam"
            },
            {
                "verse": "Hippomeni, optato iunxit et ille thoro"
            },
            {
                "verse": "Trosque pius fortes animosior ibat in hostes,"
            },
            {
                "verse": "Cederet ut votis regia nata suis."
            },
            {
                "verse": "Nostra igitur, si qua est, illi est obnoxia virtus,"
            },
            {
                "verse": "Pendet et a meritis laus mea tota suis."
            },
            {
                "verse": "Illa mihi ingenium vires animumque creavit"
            },
            {
                "verse": "Et dedit in raris nomen habere meum."
            },
            {
                "verse": "Ex paucis igitur tu collige plura, nec ausis"
            },
            {
                "verse": "In dubium posthac reddere nota satis."
            }
        ],
        [
            {
                "verse": "Inclyta diva, Italis decus et nova gloria rebus,"
            },
            {
                "verse": "Patre Iove et patria digna puella polo,"
            },
            {
                "verse": "Sola puellarum fortunatissima, nostri"
            },
            {
                "verse": "Unica blanditiae delitiaeque ducis,"
            },
            {
                "verse": "Non patiar (mea, diva, tua modo carmina forma"
            },
            {
                "verse": "Duxeris et tanto digna supercilio)"
            },
            {
                "verse": "Non ego Arimineae patiar tua nomina terrae"
            },
            {
                "verse": "Limite et Hadriacis delituisse vadis."
            },
            {
                "verse": "Et mea sit Gallo quanvis longeque Tibullo"
            },
            {
                "verse": "Pelignaeque impar sit mea musa lyrae,"
            },
            {
                "verse": "Non Isotta tamen Nemesi, non nostra Corynnae,"
            },
            {
                "verse": "Non cedet fama, blanda Licori, tibi."
            },
            {
                "verse": "Nam Malatestarum dum stabit nobile regnum"
            },
            {
                "verse": "Dumque erit in precio lingua Latina suo,"
            },
            {
                "verse": "Cum Sigismundo mecum ipsa legere superstes"
            },
            {
                "verse": "Postque obitum vives cum duce, diva, tuo."
            },
            {
                "verse": "Quid iuvat in liquido vultus deducere electro"
            },
            {
                "verse": "Vivacique oculos promere in aere tuos?"
            },
            {
                "verse": "Nuper enim vidi similes in imagine vultus,"
            },
            {
                "verse": "Quos mira princeps fecerat arte tuos."
            },
            {
                "verse": "Adde animam, poterant aequare per omnia veros:"
            },
            {
                "verse": "Tantum humana ausa est explicuisse manus."
            },
            {
                "verse": "Nec tamen arguerim, siquidem gratissimus heros"
            },
            {
                "verse": "Laudibus et famae consulat usque tuae:"
            },
            {
                "verse": "Nanque tuam quantum probat et colit ille figuram,"
            },
            {
                "verse": "Iuditium tantum iam probat ille suum."
            },
            {
                "verse": "Non tamen haec mores animumve loquetur imago"
            },
            {
                "verse": "Tantaque erit facies dotibus orba suis."
            },
            {
                "verse": "Vivit amans Dido, superest Lucretia famae,"
            },
            {
                "verse": "Fama viget Thomyris, sed tamen aere caret."
            },
            {
                "verse": "Sed vigil his vatum labor et sua splendida laus est,"
            },
            {
                "verse": "Aeternum faciens nomen in orbe suum."
            },
            {
                "verse": "Ingenium sic nulla tuum, iam nulla tacebunt"
            },
            {
                "verse": "Saecula, nulla fidem cum probitate tuam."
            },
            {
                "verse": "Iam solam priscis quam conferat aemula rebus"
            },
            {
                "verse": "Te nostro inveniet tempore posteritas."
            },
            {
                "verse": "Una te Latium iam se iactabit alumna:"
            },
            {
                "verse": "Plus dabis huic laudis, quam dedit ante tibi."
            },
            {
                "verse": "Sed quod in aere nites, quod nostris multa tabellis"
            },
            {
                "verse": "Scriberis, est nostri cura fidesque ducis:"
            },
            {
                "verse": "Vive igitur fati secura, Isotta, diuque"
            },
            {
                "verse": "Et memor et tanti grata puella boni."
            }
        ],
        [
            {
                "verse": "Quis neget eventus portendere somnia veros?"
            },
            {
                "verse": "Praescia venturi quis neget illa mali?"
            },
            {
                "verse": "Quis sine processu neget apparere maligno"
            },
            {
                "verse": "Luctiferos nocte concubia Lemures?"
            },
            {
                "verse": "Languida iam nuper dederam mea membra quieti,"
            },
            {
                "verse": "Quom late somno corpora fessa silent,"
            },
            {
                "verse": "Iamque emensa suum cursu breviore laborem"
            },
            {
                "verse": "Luna revertentem fugerat alba diem:"
            },
            {
                "verse": "Ecce mihi visa es fusis astare capillis"
            },
            {
                "verse": "Livida vix tollens lumina tristis humo,"
            },
            {
                "verse": "Discolor et nulli credenda Isotta; sed aegra"
            },
            {
                "verse": "Et quanvis esses pallida, pulchra tamen."
            },
            {
                "verse": "Et prior \"o\" dixti \"carae succurre puellae,"
            },
            {
                "verse": "O vitae, princeps, maxima cura meae !\""
            },
            {
                "verse": "Protinus exurgo turbatus pectore toto,"
            },
            {
                "verse": "Nam facile credit quae timet omnis amans."
            },
            {
                "verse": "Admitto lucem, iam lux erat orta, fenestris:"
            },
            {
                "verse": "Hei mihi non solitis lux erat illa modis!"
            },
            {
                "verse": "Caligoque polum totumque obsederat axem;"
            },
            {
                "verse": "Sol erat, ut dubites lunane solne foret."
            },
            {
                "verse": "Nec sacer horrendo compescuit omine vocem"
            },
            {
                "verse": "Praesagam tanti corvus ab aree mali."
            },
            {
                "verse": "Vix erat instantis pars sexta exacta die, cum"
            },
            {
                "verse": "Tristis adest cladis nuncius ecce meae"
            },
            {
                "verse": "Et vix haec nobis lacrymis expressit abortis:"
            },
            {
                "verse": "\"In dubio vitae pene puella tua est;"
            },
            {
                "verse": "Febris enim vicibus moribundam torquet amaris"
            },
            {
                "verse": "Scilicet et toto pectore flamma furit\"."
            },
            {
                "verse": "Quid poterat dempta mihi tristius addere morte?"
            },
            {
                "verse": "Mors etiam potuit fellis habere minus."
            },
            {
                "verse": "Heu heu quos gemitus, heu quae suspiria nobis,"
            },
            {
                "verse": "Heu quos singultus attulit illa dies!"
            },
            {
                "verse": "Quid facerem? Pacto poteram te visere nullo,"
            },
            {
                "verse": "Nec poteram vultus ire videre tuos;"
            },
            {
                "verse": "Regis enim Alphonsi felicia dum sequor arma,"
            },
            {
                "verse": "Non potui patriae regna videre meae."
            },
            {
                "verse": "Et quoniam, ni fallor, erit mihi tardior istuc"
            },
            {
                "verse": "Accessus, fungar qua datur aeger ope."
            },
            {
                "verse": "Absentem pro me te viset epistula saltem,"
            },
            {
                "verse": "Littera sermonis nuncia fida mei."
            },
            {
                "verse": "Quod iam, si qua meae spes est tibi certa salutis,"
            },
            {
                "verse": "Te precor o, si quid te benefacta iuvant,"
            },
            {
                "verse": "Restitui primae cura te, Isotta, saluti;"
            },
            {
                "verse": "Effice quo valeas, cara puella, rogo,"
            },
            {
                "verse": "Itala ne tanta tellus privetur alumna,"
            },
            {
                "verse": "Cuius non habuit, non habet illa parem;"
            },
            {
                "verse": "Neu commune decus fleat omnis Isauria, neve"
            },
            {
                "verse": "Urbis Arimineae gloria tanta ruat."
            },
            {
                "verse": "Tu quoque, cui medicas invidit Iupiter artes,"
            },
            {
                "verse": "De secto matris ventre revulse puer,"
            },
            {
                "verse": "Ipse fave et nostrae tandem succurre puellae;"
            },
            {
                "verse": "Tuque adhibe medicas, Phoebe superbe, manus."
            }
        ],
        [
            {
                "verse": "Nuper ab Hadriacis mihi venit epistula terris,"
            },
            {
                "verse": "Accelerata tua, rex animose, manu,"
            },
            {
                "verse": "Qua tua cognovi quantum praesentia posset"
            },
            {
                "verse": "Reddere, cum scriptis libera pene fui."
            },
            {
                "verse": "Vesper erat primaque furens a luce misellam"
            },
            {
                "verse": "Febris ad extremam torserat usque diem."
            },
            {
                "verse": "Ecce tuae nobis redduntur forte tabellae,"
            },
            {
                "verse": "Nec quisquam gnarus unde darentur erat."
            },
            {
                "verse": "Linea vix missae viciaram vincula chartae,"
            },
            {
                "verse": "Agnovi regis pignora cara mei."
            },
            {
                "verse": "Mille dedi primum peraratis oscula chartis"
            },
            {
                "verse": "Utque oculos illas sum venerata tuos."
            },
            {
                "verse": "Audire et voces, praesentis cernere vultus,"
            },
            {
                "verse": "Ire sub amplexus sum mihi visa tuos."
            },
            {
                "verse": "Quid loquor? Haud aliter mens haec moribunda revixit,"
            },
            {
                "verse": "Quam solet infuso vivere flamma mero."
            },
            {
                "verse": "Nec secus ipsa tuo concepi carmine vires,"
            },
            {
                "verse": "Quam solitus tacta iam Lybis hospes humo."
            },
            {
                "verse": "Statim membra thoro prius haud semota iacenti"
            },
            {
                "verse": "Quaeque videbantur mox peritura, levo."
            },
            {
                "verse": "Deinde statu atque tua nota mihi, dive, salute"
            },
            {
                "verse": "\"Si valet hic\", inquam, \"mox ego sospes ero\"."
            },
            {
                "verse": "Mutua nam testor coniuncti foedera lecti"
            },
            {
                "verse": "Quamque tibi vovi tempus in omne fidem,"
            },
            {
                "verse": "Me mea non tantum doluisse instantia fata"
            },
            {
                "verse": "Nec pro me vitae tam timuisse meae,"
            },
            {
                "verse": "Pignore tam cari quam quod spoliarer amoris"
            },
            {
                "verse": "Conspectuque forem mox caritura tuo."
            },
            {
                "verse": "Nam tu iuditium de me tam, dive, benignum"
            },
            {
                "verse": "Quod facis, est animi gratia summa tui."
            },
            {
                "verse": "Scribis ut esse cupis; sed enim laus maxima demum"
            },
            {
                "verse": "Est, de laudati quae venit ore viri."
            },
            {
                "verse": "Nam quid ego incerti curem praeconia vulgi,"
            },
            {
                "verse": "Sim modo iuditio non reprehensa tuo?"
            },
            {
                "verse": "Si quid inest umbris sensus tellure sub alta"
            },
            {
                "verse": "Mensque illis eadem quae fuit ante manet,"
            },
            {
                "verse": "Non idem cineres lapis et compescet amorem,"
            },
            {
                "verse": "Sed mea consumptae flamma superstes erit."
            },
            {
                "verse": "Restitui tamen interea curare saluti"
            },
            {
                "verse": "Incipiam et corpus conciliare meum."
            },
            {
                "verse": "Sed nec Apollineis opus est mihi deinde medelis."
            },
            {
                "verse": "Ipse redi, fies vita salusque mihi."
            }
        ]
    ]
}