{
    "author": "Bonifacio Veronese",
    "title": "Veronica",
    "url": "http://www.poetiditalia.it/texts/BONI_VER|vero|001",
    "text": [
        [],
        [
            {
                "verse": "Celestes aditus et divi numina vultus"
            },
            {
                "verse": "Miraque sub gracili memora miracula cantu"
            },
            {
                "verse": "Alma meis assueta modis procedere virgo,"
            },
            {
                "verse": "Quo regnum Armenie toto prefulserit orbi,"
            },
            {
                "verse": "Quid regina placens Edese deffugerit ortu"
            },
            {
                "verse": "Quove fero ruerit Ierosolima casu,"
            },
            {
                "verse": "Errores imitata suos, quo Roma vigore"
            },
            {
                "verse": "Flagitio Christi mortique accesserit ultrix."
            },
            {
                "verse": "At vos hic nullo Muse diffidite cursu,"
            },
            {
                "verse": "Que nostros longe venistis ad actus"
            },
            {
                "verse": "Huc adolescentes primis pubentibus annis;"
            },
            {
                "verse": "Sed meminisse iuvet longo sudasse labore;"
            },
            {
                "verse": "Vos alias aliasque tulit fortuna sub armis"
            },
            {
                "verse": "Et varios Martis motus vidistis et iras"
            },
            {
                "verse": "Funestosque duces, aquilas et lilia campis"
            },
            {
                "verse": "Eternamque aulam sacrataque templa Marie"
            },
            {
                "verse": "Immensamque operum seriem tractusque profundos"
            },
            {
                "verse": "Cesaridis prime vastique volumina gestus,"
            },
            {
                "verse": "Lavanieque aule piscis ingentia stirpis"
            },
            {
                "verse": "Atque modos quos illa animis dimissa supernis"
            },
            {
                "verse": "Ethereisque infusa bonis iam diva silebit."
            },
            {
                "verse": "Nunc melius sperate, dee! Deus ipse deorum"
            },
            {
                "verse": "Ipsemet ostendit vestigia visa subire."
            },
            {
                "verse": "Rursus et hic nullo Muse diffidite cursu:"
            },
            {
                "verse": "Est qui deducet leviori remige puppim,"
            },
            {
                "verse": "Castaliis perfusus aquis Guillelmicus heros"
            },
            {
                "verse": "Cardinei Marci claro radiatus honore,"
            },
            {
                "verse": "Missus ab astriferis vestra quoque sede vocatus."
            },
            {
                "verse": "Ipse diu vestros voluit cognoscere gressus,"
            },
            {
                "verse": "Ille diem petiit qua posset ad ista venire,"
            },
            {
                "verse": "Ille modo lauros spectat promissaque serta"
            },
            {
                "verse": "Ecce reservavit, quod non sperare licebat,"
            },
            {
                "verse": "Donum grande satis. Vos hic ad culmina sancti"
            },
            {
                "verse": "Presulis ac summi gremium deducet alumni,"
            },
            {
                "verse": "Qui nova lux mundo, veluti iubar, orbe coruscat,"
            },
            {
                "verse": "Ut polus in medio celi stabilitus et axis,"
            },
            {
                "verse": "Gregorius pater egregius Petrique liburne"
            },
            {
                "verse": "Rex erat armeniis quondam dominator in oris"
            },
            {
                "verse": "Abgarus; hic Casme genitus dictusque thoparca"
            },
            {
                "verse": "Triginta ipsius regni vergentibus annis,"
            },
            {
                "verse": "Tempore quo Cesar Tiberi qui nomina tradit"
            },
            {
                "verse": "Regnabat terris pelagoque et finibus orbis."
            },
            {
                "verse": "Iam deno octavo Phebo redeunte sub eius"
            },
            {
                "verse": "Imperio, proh! quanta viris discrimina parta"
            },
            {
                "verse": "Et casis obiecta suis! Namque Abgarus ipse"
            },
            {
                "verse": "Illustris belloque potens astaque ferire"
            },
            {
                "verse": "Doctus et ense sagax torquereque lora furentis"
            },
            {
                "verse": "Cornipedis qua vellet, agro diro arma pudore"
            },
            {
                "verse": "Deserit. Heuge nephas! Hic nam, dum staret in armis"
            },
            {
                "verse": "Adversus Persas dumque repugnaret et illos"
            },
            {
                "verse": "Opprimeret belli motu, sibi potio vires"
            },
            {
                "verse": "Astulit et virus diffusum in corpore vertit"
            },
            {
                "verse": "Naturam a cursu solito totosque resorbet"
            },
            {
                "verse": "Humores, aliosque parat per devia gressus"
            },
            {
                "verse": "Atque verecundos inhonesto vulnere cogens,"
            },
            {
                "verse": "Aspectum vultumque eius, quoscumque per artus"
            },
            {
                "verse": "Ingrediens quasi lepra ruens, sic ipsa premebat"
            },
            {
                "verse": "Potio seva virum. Quod mox desistere campis"
            },
            {
                "verse": "Persarum et bellis, odiis ac hoste coactus."
            },
            {
                "verse": "Atque coactus adest magnum implorare senatum"
            },
            {
                "verse": "Auxilium et celerem succursum gentibus eius."
            },
            {
                "verse": "Quo iussus properabat iter facundior inde"
            },
            {
                "verse": "Ananie, quem dena virum comitata corona."
            },
            {
                "verse": "Qui dum transiret nitide per menia luce"
            },
            {
                "verse": "Prodigus audire Iesum quem fama canebat"
            },
            {
                "verse": "Sistit et omne notat quasi mostrum celitus actum"
            },
            {
                "verse": "Divinumque tenet. Sed postquam tanta notavit,"
            },
            {
                "verse": "Expedit accessum Romam sua votaque complet"
            },
            {
                "verse": "Ac redit in patriam, donis a Cesare missis"
            },
            {
                "verse": "Casmedi letusque subit iam tecta toparche"
            },
            {
                "verse": "Cesareumque offert munus. Sed vulnera cernens"
            },
            {
                "verse": "Invaluisse ducis nulloque iuvamine cure"
            },
            {
                "verse": "Restitui, doluit, planctu quoque flevit amaro;"
            },
            {
                "verse": "Et cum materies foret incurabilis ipsa,"
            },
            {
                "verse": "Ingemuisse magis fertur quia visibus ille"
            },
            {
                "verse": "Horribilis fuerat facieque notatus in omni."
            },
            {
                "verse": "Unde Ananias vehementi turbine dixit:"
            },
            {
                "verse": "\"Ha rex quidne queror pro te medicina peribit"
            },
            {
                "verse": "Aut per te periit; pro te phisicalia cessant,"
            },
            {
                "verse": "Pro te cura vacat, nec spes nec cura salutis."
            },
            {
                "verse": "En ubi robur inest, pater o fortissime quondam"
            },
            {
                "verse": "Armenie gentis, speties et forma sereni"
            },
            {
                "verse": "Vultus, illa tui regum solertia summa"
            },
            {
                "verse": "Ac agilis virtus. Memoro cum missus ad urbem"
            },
            {
                "verse": "Romam fuerim quod apud Bechel ecce propheta"
            },
            {
                "verse": "Unus erat vidique illum, miracula scripsi"
            },
            {
                "verse": "Que faciebat ibi, signavi hec margine carte:"
            },
            {
                "verse": "\"Hic verbo tantum langores undique curat"
            },
            {
                "verse": "Et morbos, cecos inluminat, atque caducos"
            },
            {
                "verse": "Sanat et infectos et suscitat ipse cadaver."
            },
            {
                "verse": "Huic Ihesus est nomen; qui Christus dicitur hic est,"
            },
            {
                "verse": "Quem coluere Magi cum stella apparuit orbi,"
            },
            {
                "verse": "Quos dudum tecto memini vidisse sub isto,"
            },
            {
                "verse": "Cum thus et mirram ferrent aurumque vicissim"
            },
            {
                "verse": "Illi, quem Christum verum credidisse feruntur,"
            },
            {
                "verse": "Quem totiens vidisse optas\". Sic fatur et ardet"
            },
            {
                "verse": "Talia talem facientem signa videre."
            },
            {
                "verse": "Casmedos promptus legatos eligit, unus"
            },
            {
                "verse": "Quorum Ananias scriptis munitur, Elyam"
            },
            {
                "verse": "Visitat atque viam longam conducitur hospes"
            },
            {
                "verse": "Atque fatigatus duodena actusque dieta"
            },
            {
                "verse": "Urbe Edesa patriaque sua regnoque relicto"
            },
            {
                "verse": "Casmodis vectus in armis et curribus ibat"
            },
            {
                "verse": "Quatrigisque altis patrio de more per urbes."
            },
            {
                "verse": "Iamque iter expediit, gavisus in atria tendit;"
            },
            {
                "verse": "Anxius atque libens ubi sit Ihesus ille propinat"
            },
            {
                "verse": "Bethanie; Christo occurrit, pronus adorans,"
            },
            {
                "verse": "Clamque autem cupiens complere edicto thoparchie,"
            },
            {
                "verse": "Conducto pictore, studet comprehendere formam"
            },
            {
                "verse": "Ipsius et faciem; facies variatur at illi:"
            },
            {
                "verse": "Nunc iuvenis, nunc ille senis puerique figuram"
            },
            {
                "verse": "Insinuat; sic ipsa manus pictoris hebescit"
            },
            {
                "verse": "Inscia quam teneat formam. Miratus, in ipsa"
            },
            {
                "verse": "Effigie cessat. Sed cum iam venerit hora"
            },
            {
                "verse": "In qua clarificet Natum Pater ille beatus"
            },
            {
                "verse": "Ierusalem Ihesus venisset luce secunda,"
            },
            {
                "verse": "Procedente die sexto, ad pascalia festa,"
            },
            {
                "verse": "Ut celebrare solet iudeus, respicit ardens"
            },
            {
                "verse": "Tunc Ananias in Christo et pictor et omnis"
            },
            {
                "verse": "Qui secum fuerat turbas puerosque sequentes"
            },
            {
                "verse": "Christum cum palmis cantantes altius hymnum"
            },
            {
                "verse": "Illius et pedibus sternentes gramina, flores"
            },
            {
                "verse": "Ac frondes viridesque herbas vestesque decoras"
            },
            {
                "verse": "Impositumque asine magnis cum laudibus orant;"
            },
            {
                "verse": "Gamalielis ubi descenderat ille sub aula"
            },
            {
                "verse": "Ac acies hinc omnes circumdare vise"
            },
            {
                "verse": "Pressurasque graves veluti in certamina ducunt."
            },
            {
                "verse": "Ipse Ananias ipsumque aurire requirens"
            },
            {
                "verse": "Cum sotiis, instatque precum dulcore Philippo"
            },
            {
                "verse": "Ac simul Andree quod eis orare liberet"
            },
            {
                "verse": "Atque videre Ihesum, certantque et tradere scriptum"
            },
            {
                "verse": "Rege Edese missum. \"Tunc quisquis - apostolus inquit -"
            },
            {
                "verse": "Illa Ihesu gaudetque Ihesus, sic ore profatus:"
            },
            {
                "verse": "\"Huc sinite huc accedere: venit et hora"
            },
            {
                "verse": "In qua clarificer\" - mansuete exaudit et illos"
            },
            {
                "verse": "Inspicit et scriptum, cuius tenor ac ea forma:"
            },
            {
                "verse": "\"Abgarus en Gasme genitus clarusque toparcha"
            },
            {
                "verse": "Ipse Ihesu Salvatori tibi mitto salutem"
            },
            {
                "verse": "Auditu et fama micat per clymata nostra;"
            },
            {
                "verse": "Quod tu signa facis que non fecere prophete,"
            },
            {
                "verse": "Quod tu non herbis, sed verbo languida curas"
            },
            {
                "verse": "Ac revocas animas in mortua corpora fusas."
            },
            {
                "verse": "Cur secum teneo quod sis Deus ipse vel eius"
            },
            {
                "verse": "Filius, accedas et cures ulcera nostra,"
            },
            {
                "verse": "Dignatusque veni veniamque impende labori"
            },
            {
                "verse": "Quesito zonamque tuam patriamque relinque"
            },
            {
                "verse": "Ierusalemque focos, ingratas effuge gentes"
            },
            {
                "verse": "Sollicitosque cibos et desine cultibus atris,"
            },
            {
                "verse": "Momentis vite dubiis novitate canente."
            },
            {
                "verse": "Rumor ubique sonat, regionum fulminat aures"
            },
            {
                "verse": "Quod te persequitur tua gens, iudea caterva"
            },
            {
                "verse": "Nec sinit esse loco, nec paci tempora prebet;"
            },
            {
                "verse": "Ergo tibi placeat nostras inquirere sedes"
            },
            {
                "verse": "Ac nostros revidere lares tibi nostraque regna"
            },
            {
                "verse": "Urbs Edesa est, que, parva licet, tamen extat honesta;"
            },
            {
                "verse": "Sufficiens nobis, regnum quoque divide tecum\"."
            },
            {
                "verse": "Hanc ubi prospexit Ihesus, ordine tali"
            },
            {
                "verse": "Imperat inde Thome demum rescribere regi:"
            },
            {
                "verse": "\"Ecce beatus ades: cum me non videris ipse;"
            },
            {
                "verse": "In me credidisti; sed scriptum est vatibus olim:"
            },
            {
                "verse": "\"Qui non viderunt quam qui videre professi"
            },
            {
                "verse": "Me fuerint credentque magis viventque perennes"
            },
            {
                "verse": "Hii mecum semper preclare lumine fusi\"."
            },
            {
                "verse": "Ast super hoc equidem quod te vidisse venirem"
            },
            {
                "verse": "Est opus ut faciam hec que a Patre recepi,"
            },
            {
                "verse": "Post hec assumi; sed postquam assumptus ab illo,"
            },
            {
                "verse": "Unum ex discipulis tua qui nunc ulcera curet"
            },
            {
                "verse": "Et tibi qui vitam tecumque morantibus addat"
            },
            {
                "verse": "Mittam; propterea benedicta sit urbs tua, regno"
            },
            {
                "verse": "Pax et palma tuo vigeat, cadat hostis ab ipso"
            },
            {
                "verse": "Et quicumque nocens\". Ut fatus talia, pannum"
            },
            {
                "verse": "Exposcit qui sicut olor candore nitescens"
            },
            {
                "verse": "In pallore auri positus giramine comptus"
            },
            {
                "verse": "Margineos circa fines similatus ut ostrum,"
            },
            {
                "verse": "Traditur Ananie quasi flos pulcherrimus, instar"
            },
            {
                "verse": "Lactis habens medio niveaque albedine splendens."
            },
            {
                "verse": "Postquam illum accepit manibus speculatus et ipso"
            },
            {
                "verse": "Prothrait in vultum rore ac sudore fluentem:"
            },
            {
                "verse": "Imprimitur pannus facie retinetque figuram"
            },
            {
                "verse": "Effigiemque suam, similisque resultat imago"
            },
            {
                "verse": "Illa eadem que forma fuit, spectante cohorte."
            },
            {
                "verse": "O mirum! Iam quale Dei lux unica spera"
            },
            {
                "verse": "Spesque indeficiens virtutum gemma, columna"
            },
            {
                "verse": "Roboris,...\"."
            },
            {
                "verse": ".........sed denique vultum"
            },
            {
                "verse": "Quem iam totus habet Veronica nomine mundus"
            },
            {
                "verse": "Quemve vocant alii Sudarium et agmina clamant,"
            },
            {
                "verse": "Urbis idem crebro solent utrumque vocare,"
            },
            {
                "verse": "Collectum strictumque simul totumque plicatum,"
            },
            {
                "verse": "Dat Ihesus ecce Thome qui dictus Didimus, ipsum"
            },
            {
                "verse": "Tradat ut Ananie facieque stupescat in illa"
            },
            {
                "verse": "Ac regi ferat Armenie speretque salutem"
            },
            {
                "verse": "Ex illo visu viso, dum nuntitus illuc"
            },
            {
                "verse": "Nuntius ille Dei divinus Apostolus ibit"
            },
            {
                "verse": "Instructurus eum fidei vestigia sancte,"
            },
            {
                "verse": "Culturamque sacram, vitam huic animamque daturus."
            },
            {
                "verse": "In melius sic visa tenet tunc Didimus orans,"
            },
            {
                "verse": "Expansis celo palmis oculisque levatis"
            },
            {
                "verse": "Ad superos, tremuit, Christo laudesque resolvit"
            },
            {
                "verse": "Ac Ananie summo pro numine tradit"
            },
            {
                "verse": "Una cum scripto vultum; sibi queque renarrans,"
            },
            {
                "verse": "Ananie vero gratulatur. Munere sumpto,"
            },
            {
                "verse": "In patriam remeare studet; velotior aura"
            },
            {
                "verse": "Maturat gressus, clara comitatus ab ala,"
            },
            {
                "verse": "Ac repente subit Mesopam seu nominandam Iudam"
            },
            {
                "verse": "(Inmutans quid, Nurca hodie sub nomine gaudet),"
            },
            {
                "verse": "Non assuetam aliquem laribus tractare forensem,"
            },
            {
                "verse": "Non aperire fores nisi quis sciretur et unde,"
            },
            {
                "verse": "Advena sive hospes, nisi temtaretur ab omni"
            },
            {
                "verse": "Parte sui, nisi lata prius custodibus extra"
            },
            {
                "verse": "Linqueret, ausus erat; per menia proxima nullus"
            },
            {
                "verse": "Protinus iret extra nec tutos tendere cursus,"
            },
            {
                "verse": "Ni totus fortasse foret notissimus hospes."
            },
            {
                "verse": "Ast Ananias super hiis formidine motus,"
            },
            {
                "verse": "Circuit exterius Mesopam sua menia laudans;"
            },
            {
                "verse": "Inspector cernit latebras parve fenestre;"
            },
            {
                "verse": "Imponit velum muro, lapidique subacta,"
            },
            {
                "verse": "Nocte reconmendat; socios petit atque requirit,"
            },
            {
                "verse": "Hospitium cenamque iubet, post ocia ducit,"
            },
            {
                "verse": "Ut plereque solent acies divertere castris,"
            },
            {
                "verse": "Postque cibos ambire locos spatiosaque campi"
            },
            {
                "verse": "Que digestivam procurant ducere summam,"
            },
            {
                "verse": "Ac redit in tectum captusque sopore quiescit."
            },
            {
                "verse": "Ut nox facta aderat, fulgentia sidera terris"
            },
            {
                "verse": "Prestabant somnos indicta silentia turmis."
            },
            {
                "verse": "At vigiles quibus ipsa fuit custodia castris"
            },
            {
                "verse": "Terrentur vidisse nova per menia lucem"
            },
            {
                "verse": "Perque situs alios, quantum sua menia prebent,"
            },
            {
                "verse": "Et legem mutasse deos et tempora credunt"
            },
            {
                "verse": "Cumque infortunis fortunas esse novatas"
            },
            {
                "verse": "Celorum cursusque omnes et apertius orbem"
            },
            {
                "verse": "Octavum speramque aliam lucere figuris."
            },
            {
                "verse": "Hac et imaginibus iam talis opinio mentes"
            },
            {
                "verse": "Verterat atque Deum dena sede fuisse,"
            },
            {
                "verse": "Angelicas alias animas huc celitus actas"
            },
            {
                "verse": "Terrarum fulsisse locis ac extimat aliter"
            },
            {
                "verse": "Huc Christum venisse a gente prophetam."
            },
            {
                "verse": "Hac referunt alii quod sit coniunctio divum"
            },
            {
                "verse": "Qualis non fuerit magnis fera secula servans."
            },
            {
                "verse": "Auditas rursus voces et aere cantus"
            },
            {
                "verse": "Expallentque magis pallentia et agmina stratis"
            },
            {
                "verse": "Exiliunt, trepidata ruunt, amentia fiunt"
            },
            {
                "verse": "Supplicibus votis animisque precantia divos;"
            },
            {
                "verse": "Ast ut more suo roseis Aurora capillis"
            },
            {
                "verse": "Apparet terris solitoque relucet in orbe,"
            },
            {
                "verse": "Mox nitor omnis abest, cessat pavor, alta quietis"
            },
            {
                "verse": "Spes manet afflictis et post infusa timorum"
            },
            {
                "verse": "Solamen gratum, post fata minantia vita"
            },
            {
                "verse": "Intellectiva - servataque gloria maior,"
            },
            {
                "verse": "Est Mosope letus; siquidem post talia visa"
            },
            {
                "verse": "Ananie presto surgit tacitusque foramen"
            },
            {
                "verse": "Exposcit velumque capit numenque repostum"
            },
            {
                "verse": "Amplexus reverenter abit secumque reportat,"
            },
            {
                "verse": "Perventum ad partes Edese quam ethesia vulgus"
            },
            {
                "verse": "Clamat et Armenie nunc incola quilibet Urta"
            },
            {
                "verse": "Communi sub voce vocat; gravis unde tumultus"
            },
            {
                "verse": "Armorum, strepitus equitum peditumque furores"
            },
            {
                "verse": "Audiri sevusque fragor labentibus alis"
            },
            {
                "verse": "In bellum et strages cedesque vehentibus altas"
            },
            {
                "verse": "Atque ruinosas ictusque bipennis et ensis;"
            },
            {
                "verse": "Fulmineas iterumque manus descendere campis"
            },
            {
                "verse": "Callibus atque viis hostilia signa superbis"
            },
            {
                "verse": "Motibus Anane persenserat: unde veretur"
            },
            {
                "verse": "Flagrantes turbas truces per menia fusas;"
            },
            {
                "verse": "Invasisse etiam lassi munimina regis"
            },
            {
                "verse": "Credebat, quamquam non credula fama vagetur"
            },
            {
                "verse": "Non satis est hominis credi quod subiacet auri"
            },
            {
                "verse": "Et quod percipitur dubiisque imponere sensum,"
            },
            {
                "verse": "Ancipites vitare metus casusque futuros"
            },
            {
                "verse": "Laude fuit non ecce minus. Sic tanta pavescens"
            },
            {
                "verse": "Anane provisor ait: \"Mox tollite vultum,"
            },
            {
                "verse": "Impressam panno faciem visumque colendum!"
            },
            {
                "verse": "In puteum lassate, precor, dum summa malorum"
            },
            {
                "verse": "Ac audita strues tantorum finis et hora"
            },
            {
                "verse": "Notitie fuerit; nosmet servemus et iras"
            },
            {
                "verse": "Incursusque feros certantibus ire sinamus"
            },
            {
                "verse": "Cedamusque vie, dum transeat ista sonora"
            },
            {
                "verse": "Bellorum rabies excusat nos iter armis"
            },
            {
                "verse": "Nosque labor servis prohibet submittere telis."
            },
            {
                "verse": "Venimus in partes urbis pro quis pudor esset"
            },
            {
                "verse": "Si labor incassum cederet iste peractus\"."
            },
            {
                "verse": "Sic ait et geminis collectis inde lapillis"
            },
            {
                "verse": "Inponit velum mollique ligamine nectit"
            },
            {
                "verse": "Ac iacit in puteum multum non ille profundum"
            },
            {
                "verse": "Vicinumque vie qua quis viator ad undas"
            },
            {
                "verse": "Sepius herebat speculans et pocula sumens;"
            },
            {
                "verse": "Qui quasi sex Edesa distabat milibus urbe."
            },
            {
                "verse": "Inde per anfractus sulcorum et devia rurum"
            },
            {
                "verse": "Anane graditur, donec pertingit ad urbem,"
            },
            {
                "verse": "Dumque aditus Edese tremulentus et anxius intrat"
            },
            {
                "verse": "Confestim inquirens si rex sit sospes et eius"
            },
            {
                "verse": "Curia, si turbe solida iam pace fruantur,"
            },
            {
                "verse": "Siqui hostes fuerint adversus regis honores,"
            },
            {
                "verse": "Sique acies temere stomacataque siqua inventus"
            },
            {
                "verse": "In dominum. Cui civis ait: \"Nisi pares amores"
            },
            {
                "verse": "Et nisi vera salus concordia notaque regi"
            },
            {
                "verse": "Gentibus atque suis\". Sic letus ad atria tendit"
            },
            {
                "verse": "Regis et ascendit, turba comitante frequenti,"
            },
            {
                "verse": "Et regi caput inclinat profertque salutes;"
            },
            {
                "verse": "Christi scripta parat seriem declarat et illi;"
            },
            {
                "verse": "Rex ubi que Christi narravit epistola legit,"
            },
            {
                "verse": "Vertice demisso, converso et vertice terre:"
            },
            {
                "verse": "\"En Christi servus! - dixit - cartamque reposcit"
            },
            {
                "verse": "Ac aperit illam; quotiensque relegit,"
            },
            {
                "verse": "Mille sibi lacrime cecidere in pectus et ora"
            },
            {
                "verse": "Et crebri rumpunt singultus fletus et undat."
            },
            {
                "verse": "Letitiaque animi perfusus, cimbala iussit"
            },
            {
                "verse": "Atque tubas tangi, ludos placidasque coreas"
            },
            {
                "verse": "Educi, clerumque suo de more vocari,"
            },
            {
                "verse": "Succendi tedas, faculas et lumina ferri,"
            },
            {
                "verse": "Que fuerant nivei, rubei viridisque coloris"
            },
            {
                "verse": "Nobilibus delata viris; sed vulgus et ala"
            },
            {
                "verse": "In numerum flammis comitans ardentibus ibat."
            },
            {
                "verse": "Ut ventum ad puteum, descendit doctus in undas"
            },
            {
                "verse": "Anane socius, splendentia lintea lustrans"
            },
            {
                "verse": "Emersus reperit secumque reversus ab undis"
            },
            {
                "verse": "Descendit madidum resolutum unoque lapillo;"
            },
            {
                "verse": "Dimissa vero facies impresserat ambos:"
            },
            {
                "verse": "Hinc silet formaque sua formaverat illos."
            },
            {
                "verse": "Unus enim puteo reliquus populoque remansit."
            },
            {
                "verse": "Pannus at ut radius consurgit margine terre,"
            },
            {
                "verse": "Gentibus ostensus; tantus quoque fulgor in illo"
            },
            {
                "verse": "Ut non cernantur flammata lumina luce."
            },
            {
                "verse": "Pronior accedit gavisus in agmine primus"
            },
            {
                "verse": "Rex putei potator aque cum quodlibet Ergon"
            },
            {
                "verse": "Rexque ibi subiectus humeris sat flebilis orat"
            },
            {
                "verse": "Ducit et in vultum speratque salute potiri"
            },
            {
                "verse": "Atque superponit capiti capitisque corone;"
            },
            {
                "verse": "Spem cernitque suam sola salvatus ab hora"
            },
            {
                "verse": "Illa qua vidit potuit manibusque tenere"
            },
            {
                "verse": "Formosam Tanti faciem. Sic inde recedunt"
            },
            {
                "verse": "Squamose tunice putredo et queque vorago"
            },
            {
                "verse": "Defectusque eius; remanet caro florida secum,"
            },
            {
                "verse": "Qualis adest infantis enim sub limine vite;"
            },
            {
                "verse": "Producti tenebris in mundo qualis ad alta"
            },
            {
                "verse": "Cumque volat virtus aquile renovata sub estu,"
            },
            {
                "verse": "Talis erat talisque hodie iuvenescere cepit"
            },
            {
                "verse": "Virque novo factus. Patriam remeavit in urbem"
            },
            {
                "verse": "Thesauris condens propriis vela inclitus vultus,"
            },
            {
                "verse": "Et tale regnans hostis per tempora victor."
            }
        ]
    ]
}