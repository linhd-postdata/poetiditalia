{
    "author": "carmina libraria",
    "title": "Dioscorides, de medica materia libri sex, Ioanne Ruellio interprete",
    "url": "http://www.poetiditalia.it/texts/CARM_LIB|dios|001",
    "text": [
        [
            {
                "verse": "naenia in obitu Ruellii"
            }
        ],
        [
            {
                "verse": "Cesserat e vivis ad celsa Ruellius astra"
            },
            {
                "verse": "Constiteratque alti clarus in arce patris."
            },
            {
                "verse": "Cum periisse hominem rata mors ait: \"Ecce, triumphe"
            },
            {
                "verse": "Clamet io cui cui victima grata cadet!"
            },
            {
                "verse": "Vicimus! En nostras toties qui eluserat artes"
            },
            {
                "verse": "Qui toties mortem vicerat interiit.\""
            },
            {
                "verse": "Ast ubi in ore virum versari auditque videtque"
            },
            {
                "verse": "Hunc magis atque magis vivere victa fremit."
            },
            {
                "verse": "Cui, Paean, quibus ortus erat mihi redditur astris"
            },
            {
                "verse": "Quemque putas victum bina trophaea refert."
            },
            {
                "verse": "Prima, quod olim animas mille atro depulit orco;"
            },
            {
                "verse": "Altera quod moriens nunc quoque mille rapit."
            },
            {
                "verse": "Nempe Discoride Romana per oppida ducto"
            },
            {
                "verse": "Cui toga, cui potior lingua Latina sua est."
            },
            {
                "verse": "Cetera, quid memorem victuri scripta laboris"
            },
            {
                "verse": "Naturam et stirpes, pharmacaque omne genus?"
            },
            {
                "verse": "Non villas nec equos nec curam divitis agri"
            },
            {
                "verse": "Nullaque vita hominis commoda praeteriit"
            },
            {
                "verse": "Quae non tractarit sapientibus edita Grais"
            },
            {
                "verse": "Quae non reddiderit vel meliora suis."
            },
            {
                "verse": "Utque mage invideas, dicam amplius, edidit annis,"
            },
            {
                "verse": "A mille haud quisquam tantum opus ingenii."
            }
        ],
        [
            {
                "verse": "epitaphium Ioannis Ruelli, Dionysio Corronio authore"
            }
        ],
        [
            {
                "verse": "Hic situs est in quo viguit medicina Ruelli,"
            },
            {
                "verse": "In quo naturae notitia atque poli."
            },
            {
                "verse": "In quo prima fuit dos: Graium vertere scripta"
            },
            {
                "verse": "In Latium, ac Latio scribere digna Iove."
            },
            {
                "verse": "Olim erat affinis, nunc est conviva deorum"
            },
            {
                "verse": "Praemiaque illa sui grata laboris habet."
            }
        ]
    ]
}