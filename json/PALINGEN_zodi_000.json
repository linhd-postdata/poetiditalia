{
    "author": "Marcello Palingenio Stellato",
    "title": "zodiacus vitae",
    "url": "http://www.poetiditalia.it/texts/PALINGEN|zodi|000",
    "text": [
        [],
        [
            {
                "verse": "argumenta singulorum librorum"
            },
            {
                "verse": "Scribere quid deceat, primus liber explicat apte:"
            },
            {
                "verse": "Divitias summum esse bonum, negat ipse secundus,"
            },
            {
                "verse": "Tertius ostendit quam sit fugienda voluptas"
            },
            {
                "verse": "Te quartus natumque tuum Cytherea reponit:"
            },
            {
                "verse": "Qui sint foelices enarrat carmine quintus,"
            },
            {
                "verse": "Pertractat sextus de morte ac nobilitate"
            },
            {
                "verse": "De diis deque anima loquitur bene septimus ipse:"
            },
            {
                "verse": "Indicat octauus, sit quanta potentia fati:"
            },
            {
                "verse": "Daemonas atque hominum mores dat noscere nonus"
            },
            {
                "verse": "Scribitur in decimo, sapiens vir quomodo fiat:"
            },
            {
                "verse": "Naturam undecimus totam, partesque requirit:"
            },
            {
                "verse": "Vltimus in mundo archetypo, diuisque quiescit."
            }
        ],
        [
            {
                "verse": "Nemo libellos legere qui volet nostros,"
            },
            {
                "verse": "Se speret inuenire futiles nugas,"
            },
            {
                "verse": "Quas otiosi diuites amant: rerum"
            },
            {
                "verse": "Insanientes copia secundarum,"
            },
            {
                "verse": "Qui more puerorum iocosa sectantur,"
            },
            {
                "verse": "Non hic gygantes, gorgonas, chimerasue"
            },
            {
                "verse": "Non regna ditis fabulosa narrari"
            },
            {
                "verse": "Sentiet: aliaque multa vatibus ficta,"
            },
            {
                "verse": "Quae delicatis auribus placent valde,"
            },
            {
                "verse": "Neque hic superbos audiet pedum bombos:"
            },
            {
                "verse": "Queis gaudet amens turba Paedagogorum,"
            },
            {
                "verse": "Sed vera sequimur: vera dicere optamus,"
            },
            {
                "verse": "Vtiliaque magis nostra continet charta:"
            },
            {
                "verse": "Quam vana monstra: et irritas voluptates,"
            },
            {
                "verse": "Non igitur haec, collegiis ineptorum"
            },
            {
                "verse": "Quorum omnis habitat mens in auribus, scripsi:"
            },
            {
                "verse": "Sat est: libelli si bonis placent nostri."
            }
        ]
    ]
}