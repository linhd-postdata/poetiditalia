{
    "author": "carmina libraria",
    "title": "Laudinius Hierosolomitanus, epistolae Maumetis",
    "url": "http://www.poetiditalia.it/texts/CARM_LIB|laud|001",
    "text": [
        [
            {
                "verse": "Qui vici innumeros populos, tot regna, tot orbes"
            },
            {
                "verse": "Solus et immensi qui timor orbis eram,"
            },
            {
                "verse": "Me rapuit quaecumque rapit mors improba; sed sum"
            },
            {
                "verse": "Virtute excelsa ductus ad astra tamen."
            },
            {
                "verse": "Maior Alexander non me fuit, Hannibal et non"
            },
            {
                "verse": "Fuderit Ausonios tot licet ille duces."
            },
            {
                "verse": "Vici victores Danaos domuique feroces"
            },
            {
                "verse": "Chaoniae populos Sauromotasque truces."
            },
            {
                "verse": "Pannonius sensit quantum surgebat in armis"
            },
            {
                "verse": "Vis mea quae latio cognita nuper erat"
            },
            {
                "verse": "Arsacidae sensere manus, has sensit arabsque"
            },
            {
                "verse": "Et mea sunt Persae cognita tela duci."
            },
            {
                "verse": "Mens fuerat bellare Rhodon superare superbam"
            },
            {
                "verse": "Italiam sed non fata dedere modum."
            },
            {
                "verse": "Hei mihi. Nam rapuit mors aspera quaeque sub alto"
            },
            {
                "verse": "Pectore condideram vertit et hora brevis."
            },
            {
                "verse": "Sic hominum fastus et eunt sic schemata sicque"
            },
            {
                "verse": "Imperia atque aurum quicquid et orbis habet."
            }
        ]
    ]
}