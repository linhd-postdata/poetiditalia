{
    "author": "carmina libraria",
    "title": "epitome bibliothecae Conradi Gesneri",
    "url": "http://www.poetiditalia.it/texts/CARM_LIB|epit|001",
    "text": [
        [
            {
                "verse": "Thomae Naogeorgi carmen ad emptorem"
            }
        ],
        [
            {
                "verse": "Est ratio in mundo magnum et venerabile donum"
            },
            {
                "verse": "Maius et est verbi notitia alta sacri."
            },
            {
                "verse": "Est celebris magnusque omnique colendus honore,"
            },
            {
                "verse": "Res mundi summa qui ratione docet."
            },
            {
                "verse": "Maior et hoc longe bene qui coelestia novit"
            },
            {
                "verse": "Omnibus et docte pandere dia studet."
            },
            {
                "verse": "Quantos esse putas horum qui praediti utroque"
            },
            {
                "verse": "Luxerunt aliis clima per omne viris?"
            },
            {
                "verse": "Omnipotens sane multos humana docentes"
            },
            {
                "verse": "Praeconesque sui praestitit eloquii."
            },
            {
                "verse": "Non modo praesenti verbo linguaque diserta"
            },
            {
                "verse": "Sed scriptis etiam parte in utraque libris."
            },
            {
                "verse": "Quolibet ut pacto caecis serviret ubique"
            },
            {
                "verse": "Alteri et alterius ferret opem studium."
            },
            {
                "verse": "Qui fuerint autem, quos ediderintque libellos"
            },
            {
                "verse": "Et brevibus vereque indicat iste liber."
            },
            {
                "verse": "Hos tu conquiras nec spernas optima dona,"
            },
            {
                "verse": "Nullus erit prorsus qui utilitate vacet."
            },
            {
                "verse": "Si nequeas autem cunctos acquirere libros"
            },
            {
                "verse": "Hoc tibi solus erit Bibliotheca liber."
            }
        ],
        [
            {
                "verse": "lectori S.C."
            }
        ],
        [
            {
                "verse": "Legisse libros omnium qui scripserint"
            },
            {
                "verse": "Laboriosum est longiusque saeculo."
            },
            {
                "verse": "Paucos bonosque deligendos censeo."
            },
            {
                "verse": "Tu iudicato qui boni sint aut mali."
            },
            {
                "verse": "Omnes tibi bonos malosque protulit"
            },
            {
                "verse": "Gesnerus in sua libraria libros"
            },
            {
                "verse": "Quae continet plures crumena quam capit"
            },
            {
                "verse": "Theruntius Phokeriana. Sed modus"
            },
            {
                "verse": "Phokerianae erit pecuniae: libro"
            },
            {
                "verse": "Huic nullus est modus futurus, ni libros"
            },
            {
                "verse": "Scribentium cesssabit insanus labor."
            },
            {
                "verse": "Nam nescias Gesnerianas utrum opes"
            },
            {
                "verse": "Augere plures has velint iam maximas"
            },
            {
                "verse": "An de Pokeriano acervo carpere."
            }
        ],
        []
    ]
}