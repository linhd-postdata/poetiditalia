{
    "author": "Giorgio Sisgoreo",
    "title": "carmina varia",
    "url": "http://www.poetiditalia.it/texts/SISGOREO|vari|001",
    "text": [
        [
            {
                "verse": "Carpo ego ficedulas, lepores, conchilia, rombos."
            },
            {
                "verse": "Non ego quod carpo, sum miser, alter edit."
            }
        ],
        [
            {
                "verse": "Perlege qui transis carmen breve, docte viator,"
            },
            {
                "verse": "Sarcophagus tenet hic Gorgida pontificem."
            }
        ],
        [
            {
                "verse": "Uva Pieriis calcatur saepe puellis:"
            },
            {
                "verse": "Haec spuit inclusum nectaris uva merum."
            },
            {
                "verse": "Dignus es et Musis et sacro nectare dignus:"
            },
            {
                "verse": "Nunc dignos gustus, si sapit, Azzo, refer."
            }
        ],
        [
            {
                "verse": "Perdulces uvae, perdulcia carmina, Gorgi,"
            },
            {
                "verse": "Ut nectar mentem corripuere meam."
            },
            {
                "verse": "Felix qui niveas potis es concernere surras,"
            },
            {
                "verse": "Dum calcat mustum lubrica planta novum."
            }
        ],
        [
            {
                "verse": "Edite nobilium Venetorum sanguine, Gorgi,"
            },
            {
                "verse": "Quo se nunc iactat tota Priola domus,"
            },
            {
                "verse": "Me tibi commissum facio, me prebeo totum:"
            },
            {
                "verse": "Suscipe tu donum, Gorgi benigne, clarum."
            },
            {
                "verse": "Obtulit Eschines sic se tibi, prisca senectus,"
            },
            {
                "verse": "Cui nocuit plenis hausta cicuta cadis."
            },
            {
                "verse": "Si hoc fuerit, meum gratum tibi sensero munus."
            },
            {
                "verse": "Non corvus dirus, sed canit albus olor:"
            },
            {
                "verse": "\"Sis felix, quotiens et te tua nomina tangant,"
            },
            {
                "verse": "Tu totiens nostri nominis esto memor\"."
            }
        ],
        [
            {
                "verse": "Scribere si vellem, fuerint tua carmina quantum"
            },
            {
                "verse": "Grata, prius noctes deficerentque dies."
            },
            {
                "verse": "Nam sunt Virgilio, digni sunt versus Homero:"
            },
            {
                "verse": "Est haec Sisgoree gloria fama domus."
            },
            {
                "verse": "Primus erat vestrum doctor Hyeronimus, alter"
            },
            {
                "verse": "Paulus erat vestrum Verge<r>iusque clarus"
            },
            {
                "verse": "Tertius es, Gorgi, Illyrica de stirpe creatus,"
            },
            {
                "verse": "Sed Sibenicensis genus es ipse prior,"
            },
            {
                "verse": "Ambrosius quamquam patria sit natus in illa,"
            },
            {
                "verse": "Pascasium quondam qui tulit ille clarum."
            },
            {
                "verse": "Sed non ipse tuas laudes, non ipse tuorum"
            },
            {
                "verse": "Dicam, ne videar dicere grande nimis."
            },
            {
                "verse": "Nunc tibi commendopotius me, clare Georgi,"
            },
            {
                "verse": "Cum sis de celo dulcis Apollo clarus."
            },
            {
                "verse": "Vive diu, sed vive felix"
            }
        ],
        [
            {
                "verse": "Petre, decus Venetum, Barocie gloria gentis,"
            },
            {
                "verse": "Lux vatum, quos haec tempora nostra ferunt,"
            },
            {
                "verse": "Aspectu primo mirabar verba loquentis,"
            },
            {
                "verse": "Mirabar tanti dulcia gesta viri."
            },
            {
                "verse": "Credo tuo, doctor, latitabant pectore Musae,"
            },
            {
                "verse": "Quarum praesidio dulce videre decus."
            },
            {
                "verse": "O domus Aoniae, domus o preclara caterve,"
            },
            {
                "verse": "O qui monstratus saepius a digito,"
            },
            {
                "verse": "Gorgi Priole, tibi meritas, celeberrime doctor,"
            },
            {
                "verse": "Persolvo grates, carmina si qua valent."
            },
            {
                "verse": "Me cunctis notus voluisti reddere notum."
            },
            {
                "verse": "Novit sic paucos Scipio: notus erat."
            },
            {
                "verse": "Hic mihi Mecenas et clarus Pollio fuit,"
            },
            {
                "verse": "Annue tu Veneti gloria magna chori."
            }
        ],
        [
            {
                "verse": "Magna quidem sentis, utinam tam vera, Georgi."
            },
            {
                "verse": "De me: falsa novus plurima suadet amor."
            },
            {
                "verse": "Sic Helenam Atrides, cum crederet esse pudicam,"
            },
            {
                "verse": "Tunc sensit Phrygio cum fuit in thalamo;"
            },
            {
                "verse": "Sic potuit castam censere Coronida Apollo,"
            },
            {
                "verse": "Ni corvi indicio prodita furta forent."
            },
            {
                "verse": "Id tibi ne eveniat vereor, cum carmina nostra"
            },
            {
                "verse": "Doctrinae indicium videris exiguae,"
            },
            {
                "verse": "Sed, lux, ingenium rude sit, studiosa voluntas"
            },
            {
                "verse": "Est mihi, cum doctis sum, mihi credo, lubens."
            },
            {
                "verse": "Hoc facit ut nondum visum et ego primus amarem,"
            },
            {
                "verse": "Mutua mox fuerit conciliata fides."
            },
            {
                "verse": "Alternis cupide Musis certamus utrimque,"
            },
            {
                "verse": "Sed tua quid maius Caliopea sonat."
            }
        ]
    ]
}