{
    "author": "Matteo Maria Boiardo",
    "title": "pastoralia",
    "url": "http://www.poetiditalia.it/texts/BOIARDO|past|001",
    "text": [
        [],
        [
            {
                "verse": "Syringa"
            }
        ],
        [
            {
                "verse": "Pan"
            },
            {
                "verse": "Sum deus et nemorum custos, mea numina servant"
            },
            {
                "verse": "Menalus et viridis celeberrima silva Lycaei"
            },
            {
                "verse": "Et iuga frondosis Nonacria consita plantis."
            },
            {
                "verse": "Liquimus Arcadiam, namque illic dulcia rumpunt"
            },
            {
                "verse": "Carmina diverso crepitantia tympana cantu."
            },
            {
                "verse": "Tum Scytha pascentes per florida rura capellas"
            },
            {
                "verse": "Abstrahit et dominos, viduantur pascua dulci"
            },
            {
                "verse": "Carmine et abductis squalescunt arva iuvencis,"
            },
            {
                "verse": "Ilicet exosi strepitus et tristia bella"
            },
            {
                "verse": "Venimus ignotas Tirrheni ad fluminis undas"
            },
            {
                "verse": "Pascuaque ancipiti iampridem subdita Iano."
            },
            {
                "verse": "Hic meus errantes servabat Tityrus haedos"
            },
            {
                "verse": "Rustica divino permulcens pectora cantu,"
            },
            {
                "verse": "Cuius et attonitae stupuerunt carmina lynces"
            },
            {
                "verse": "Blandaque terribiles tenuerunt verba leaenas."
            },
            {
                "verse": "Dum tamen horrentis acies et praelia tentat"
            },
            {
                "verse": "Dicere, deseruit calamos ceu Strymonis undis"
            },
            {
                "verse": "Candidus infecto suspirat carmine cignus."
            },
            {
                "verse": "Nunc tibi, nam virides sordent sine cantibus umbrae,"
            },
            {
                "verse": "Tradere dignamur pastoria sibila, Poeman."
            },
            {
                "verse": "Tu modo per silvas vestigia nostra secutus"
            },
            {
                "verse": "Horrida Mavortis contingere tela caveto:"
            },
            {
                "verse": "Nostra sed a nostro ducantur numine verba."
            },
            {
                "verse": "Poeman"
            },
            {
                "verse": "Sic tua Partheniae venerentur numina nymphae"
            },
            {
                "verse": "Frigidaque Arcadiae regio, sic turgida puri"
            },
            {
                "verse": "Flumina Ladonis venerentur et arduus Azan!"
            },
            {
                "verse": "Maxime pastorum custos, te cedere fas est:"
            },
            {
                "verse": "Maius ab aethereo numen mihi missus Olympo"
            },
            {
                "verse": "Inclitus Alcides; illi mea munera sunt haec"
            },
            {
                "verse": "Candida purpureum variantia mala colorem."
            },
            {
                "verse": "Illum ego seu calamis, liquido seu gutture ludam,"
            },
            {
                "verse": "Laudibus exornans meritis super omnia tollo:"
            },
            {
                "verse": "Sit licet ille tuo cantari carmine dignus,"
            },
            {
                "verse": "Nec mea Sicanios moduletur tibia cantus."
            },
            {
                "verse": "Pan"
            },
            {
                "verse": "Cedimus et solo superari nomine fas est"
            },
            {
                "verse": "Herculis, hoc etenim silvas ac pascua nomen"
            },
            {
                "verse": "Solvit, et horrendi fortissima colla leonis"
            },
            {
                "verse": "Fregit et a Libycis Antaeum sustulit arvis."
            },
            {
                "verse": "Nil iuvat aeripedem cervam fuga, nil iuvat hydram"
            },
            {
                "verse": "Crescere. Quid referam Cretaei cornua tauri"
            },
            {
                "verse": "Fracta? Quid Hesperii felicia poma draconis"
            },
            {
                "verse": "Totque sub Herculeo pacatas robore terras?"
            },
            {
                "verse": "Hic novus Alcides, patriis non degener actis,"
            },
            {
                "verse": "Rettulit Herculeum meritisque et nomine nomen;"
            },
            {
                "verse": "Qui licet Estensi sit natus sanguine et altis"
            },
            {
                "verse": "Inclita maiorum decorentur gesta trophaeis,"
            },
            {
                "verse": "Non tamen huic quisquam sese generosus avorum"
            },
            {
                "verse": "Conferet, ille licet redeat qui cuspide Mauros"
            },
            {
                "verse": "Perculit imbelles Hispanaque contudit arma."
            },
            {
                "verse": "At nova praeclari canerem si principis acta"
            },
            {
                "verse": "Stridula pascentes turbarent classica tauros;"
            },
            {
                "verse": "Sed Iovis imperio nunc dulcia linquimus arva,"
            },
            {
                "verse": "Grataque formosis Mutinensia rura Napaeis."
            },
            {
                "verse": "Tradimus hos igitur calamos, quibus addere sensus"
            },
            {
                "verse": "Montibus et rigidis poteris dare pectora saxis."
            },
            {
                "verse": "Thracius his Getico deduxit vertice silvas"
            },
            {
                "verse": "Orpheus, his Siculi celeberrima carmina vatis"
            },
            {
                "verse": "Flumina praecipiti tenuerunt concita cursu."
            },
            {
                "verse": "Poeman"
            },
            {
                "verse": "Quae tibi tam caro reddam pro munere? Quaenam"
            },
            {
                "verse": "Thura vel Eois nascentia cinnama campis"
            },
            {
                "verse": "Reddere sufficiant tanto pro munere grates?"
            },
            {
                "verse": "Attamen hoc unum super omnia, dive, rogamus,"
            },
            {
                "verse": "Quo sine nil prosunt oblatae dona cicutae:"
            },
            {
                "verse": "Ut comes interea venias dum prima canemus"
            },
            {
                "verse": "Carmina et incipiam levibus dare sibila cannis."
            },
            {
                "verse": "Pan"
            },
            {
                "verse": "Incipe, vicinam comites via ducit ad urbem."
            },
            {
                "verse": "Poeman"
            },
            {
                "verse": "\"Dicite, Naiades nymphae, si forte per agros"
            },
            {
                "verse": "Obvius Alcides fuerit: me ferreus ille"
            },
            {
                "verse": "Liquit et umbrosis pavidam me credidit antris;"
            },
            {
                "verse": "Dicite, sic nitidi fontes et flumina certent"
            },
            {
                "verse": "Ludere, et innocui vestigia lambere pisces."
            },
            {
                "verse": "Quid fugis incassum? Non te mihi turbida ripis"
            },
            {
                "verse": "Flumina, non totis rapient cum montibus Alpes."
            },
            {
                "verse": "Me fugis? Ah quondam puerum per saxa nivesque,"
            },
            {
                "verse": "Per iuga, per vacuos saltus male sana sequebar,"
            },
            {
                "verse": "Nec tamen aut fusco fueram male grata colore,"
            },
            {
                "verse": "Nec niger obscuro pendebat vertice crinis."
            },
            {
                "verse": "Quid mihi forma decens, si te, mea sola voluptas,"
            },
            {
                "verse": "Non libet hac mecum pariter considere ripa?"
            },
            {
                "verse": "Huc ades, hic liquidi labuntur fluminis undae,"
            },
            {
                "verse": "Et viret aprico genialis gramine tellus."
            },
            {
                "verse": "Aspice: formosae circumstant littora pinus"
            },
            {
                "verse": "Blandaque summissis aspirat flatibus aura."
            },
            {
                "verse": "Credimus, an totis facies infixa medullis"
            },
            {
                "verse": "Herculis eludit? Meus, en meus advenit ille!"
            },
            {
                "verse": "Pan"
            },
            {
                "verse": "Ardua marmoreo iam dudum culmine turris"
            },
            {
                "verse": "Cernitur: haec Mutina est. Ingentia respice, Poeman,"
            },
            {
                "verse": "Moeniaque et pinnas et culmina celsa domorum."
            },
            {
                "verse": "Poeman"
            },
            {
                "verse": "Cernimus, ast alias iamdudum vidimus urbes"
            },
            {
                "verse": "Et quibus edidici dicatur brassica caulis,"
            },
            {
                "verse": "Non tamen hanc umquam me sors mea duxit ad urbem"
            },
            {
                "verse": "Nec patet Herculeo radiet qua regia culmo."
            },
            {
                "verse": "Pan"
            },
            {
                "verse": "Dicam ego, tu vigili quae dicam suscipe mente."
            },
            {
                "verse": "Proxima vicini cum primum culmina pontis"
            },
            {
                "verse": "Liqueris, haec recto ducet te semita cursu,"
            },
            {
                "verse": "Crux tibi quadrivio donec sese ardua campo"
            },
            {
                "verse": "Offeret, hinc laeva tandem se parte decori"
            },
            {
                "verse": "Herculis aula tibi celebrataque tecta patebunt."
            },
            {
                "verse": "Sed satis et nimium tenuerunt verba: timendum est"
            },
            {
                "verse": "Candida ne niveae claudantur limina portae."
            }
        ]
    ]
}