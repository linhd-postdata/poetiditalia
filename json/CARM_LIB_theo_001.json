{
    "author": "carmina libraria",
    "title": "Theocrytus, eidyllia, Helio Eobano interprete",
    "url": "http://www.poetiditalia.it/texts/CARM_LIB|theo|001",
    "text": [
        [
            {
                "verse": "Erasmi Ebneri epigramma"
            }
        ],
        [
            {
                "verse": "Dum Siculas capras in Norica pascua ducit"
            },
            {
                "verse": "Hessus, ubi Arctoo frigore torpet humus;"
            },
            {
                "verse": "Pastorem Siculae Musae deducite vestrum,"
            },
            {
                "verse": "Custodes teneri vos decet esse gregis."
            },
            {
                "verse": "Esse alibi poterat forsan clementior aura"
            },
            {
                "verse": "Sed melior nusquam, credite, pastor erat."
            },
            {
                "verse": "Hic vos ingenti studio veneratur amatque"
            },
            {
                "verse": "Donaque pro meritis annua ferre solet."
            },
            {
                "verse": "Hic quoties visum est exili ludere avena"
            },
            {
                "verse": "Sicelides Musae per sua rura canit."
            },
            {
                "verse": "At quum non arbusta iuvant humilesque myricae"
            },
            {
                "verse": "Et populus gravius carmen in urbe petit"
            },
            {
                "verse": "Ille tuas laudes et fortia Carole facta"
            },
            {
                "verse": "Gestaque felici praelia Marte canit."
            },
            {
                "verse": "Tunc inflata sonat graviores tibia versus"
            },
            {
                "verse": "Et vere heroo carmine digna pede."
            },
            {
                "verse": "Sic quondam Aeacides, sic est celebratus Ulysses,"
            },
            {
                "verse": "Cuius sunt Priami moenia capta dolis."
            },
            {
                "verse": "Ergo agite, o vestrum Musae defendite vatem,"
            },
            {
                "verse": "Lascivumque illi vos cohibete gregem"
            },
            {
                "verse": "Ne qua incauta suis egressa ab omnibus erret"
            },
            {
                "verse": "Longius inque avidas incidat agna lupos."
            }
        ],
        [
            {
                "verse": "Magno ac ornatissimo viro Domino Hebnero... Helivs Eobanus Hessus"
            }
        ],
        [
            {
                "verse": "Has tibi Trinacrio ductas e rure capellas"
            },
            {
                "verse": "Mittimus et Latia pascua versa manu."
            },
            {
                "verse": "Accipe nec tenuis spernas Ebnere poetae"
            },
            {
                "verse": "Que tibi de fundo paupere dona damus.."
            },
            {
                "verse": "Munera sint quamquam non pauperis ista peculi"
            },
            {
                "verse": "Sunt tamen e patria nuper aacta sua.."
            },
            {
                "verse": "Nam quae velleribus niveis per plena nitebant"
            },
            {
                "verse": "Pascua dum Siculo rure vagantur oves,"
            },
            {
                "verse": "In Latios campos Romanaque pascua ductae"
            },
            {
                "verse": "Vellera pro nivea pallida veste gerunt."
            },
            {
                "verse": "Non tamen hic tota color est ratione pudendus,"
            },
            {
                "verse": "Proxima candori praemia pallor habet."
            },
            {
                "verse": "Et quamquam gregibus color est mutatus, iidem"
            },
            {
                "verse": "Sunt tamen et vitae quod fuit ante manet."
            },
            {
                "verse": "Accipe Simichidae lusus Hieronyme vatis"
            },
            {
                "verse": "Quo varium quicquam vix magis esse potest"
            },
            {
                "verse": "Pastores, armenta greges oviumque boumque"
            },
            {
                "verse": "Concint et vitulos caprigenumque genus."
            },
            {
                "verse": "Nunc teneras Veneris gratissima regna puellae."
            },
            {
                "verse": "Dicere me pueros quos canit ille pudet."
            },
            {
                "verse": "Nunc ita Cyclopi Nereida scribit amatam"
            },
            {
                "verse": "Ut Venerem nostrae cedere cogat opi."
            },
            {
                "verse": "Heroum celebrat laudes, Heroides ornat"
            },
            {
                "verse": "Carmine pastorem quod decuisse queat."
            },
            {
                "verse": "Pastor, venator, messor, piscator et auceps"
            },
            {
                "verse": "Navita, miles eques pictor et agricola est."
            },
            {
                "verse": "Et ne quid non sit quandoque et Sphynga videbis"
            },
            {
                "verse": "Esse, lyra varios nunc sociare pedes."
            },
            {
                "verse": "Tam varia Andino non est sua Musa Maroni,"
            },
            {
                "verse": "Materiae cultor simplicis ille fuit."
            },
            {
                "verse": "Et tamen agnoscas hic magni furta Maronis"
            },
            {
                "verse": "Plurima, sed nullo digna pudore legi."
            },
            {
                "verse": "Sume Syracusii pastoria scripta poetae"
            },
            {
                "verse": "Urbis et aetatis gloria magna tuae.."
            },
            {
                "verse": "Sume, nec insolitos ausus mirare quod huius"
            },
            {
                "verse": "Te mihi patronum carminis esse velim."
            },
            {
                "verse": "Nam mihi sollicito volventi pectore cuinam"
            },
            {
                "verse": "Haec Meaecenati scripta tuenda darem,"
            },
            {
                "verse": "In primis visa est virtus tua tale mereri"
            },
            {
                "verse": "Inde tibi hoc etiam posse placere decus."
            },
            {
                "verse": "Nam cum sis animo morum civiliter aequo,"
            },
            {
                "verse": "Ausonidos linguae nec tibi desit honor;"
            },
            {
                "verse": "Cum nimis exulibus faveas hoc tempore Musis"
            },
            {
                "verse": "Unicus et patriae damna pudenda leves;"
            },
            {
                "verse": "Quid nirum si te tantis virtutibus auctum"
            },
            {
                "verse": "Laudibus aeternis musica tura ferat?"
            },
            {
                "verse": "Adde quod haec studiis tam sunt mala tempora, ut horum"
            },
            {
                "verse": "Si quos non pudeat dixeris esse bonos;"
            },
            {
                "verse": "Ut sibi non tantum pauci bona scripta dicari"
            },
            {
                "verse": "Aut sua cantari Carmine dacta petant;"
            },
            {
                "verse": "Verum etiam si forte dices aut carmine laudes"
            },
            {
                "verse": "Indigna laesos se ratione putent."
            },
            {
                "verse": "Sed tamen est pestis nostro ista ferenda sub aevo,"
            },
            {
                "verse": "Optima venturis tempora fata dabunt."
            },
            {
                "verse": "Accipe nunc iterum Siculas, Ebnere Camoenas"
            },
            {
                "verse": "Quae tibi nos Latio carmina fata damus."
            },
            {
                "verse": "In quibus haud modico versata industria nisu"
            },
            {
                "verse": "Nostra, nec exiguo pondere pressa fuit."
            },
            {
                "verse": "Hoc quoque, si quaeras verum nec turpe fateri:"
            },
            {
                "verse": "Vix opus exactum tertia messis habet."
            },
            {
                "verse": "Non quia non poterat citius prodisse sub auras"
            },
            {
                "verse": "Sed quia saepe graves interiere morae."
            },
            {
                "verse": "Nam quia dura fuit vertendi Graeca facultas"
            },
            {
                "verse": "Corrrupta innumeris et mutilata locis."
            },
            {
                "verse": "Saepe animum subiit linquendi coepta voluptas"
            },
            {
                "verse": "Nec tamen hoc facerem: qui prohiberet erat."
            },
            {
                "verse": "Hic Ioachimus erat, camerarius ille meorum"
            },
            {
                "verse": "Et studii consors et comes ingenii."
            },
            {
                "verse": "Huic bona pars operis debet, quia multa per illum"
            },
            {
                "verse": "Reddita vel melius vel nova facta vides."
            },
            {
                "verse": "Quod mihi si qua parum sunt explorata, nec omni"
            },
            {
                "verse": "Plena modo, veniam res meruisse potest."
            },
            {
                "verse": "Res ita difficilis, duri res plena laboris,"
            },
            {
                "verse": "Res quam nemo ausus nos prior ante fuit."
            },
            {
                "verse": "Et si non nimia est ea gloria, credere debes"
            },
            {
                "verse": "Non labor exiguo constitit iste mihi."
            },
            {
                "verse": "Tot mihi brumali vigilatae sydere noctes,"
            },
            {
                "verse": "Tot mihi sub calido sole fuere dies."
            },
            {
                "verse": "Saepe meis Musis \"Insanae abscedite\" dixi,"
            },
            {
                "verse": "\"Res odiosa aliquem non habet ista modum\"."
            },
            {
                "verse": "Plus decuit vestras vos lascivire per artes,"
            },
            {
                "verse": "Externi novitas carminis unde venit?"
            },
            {
                "verse": "Quae nunc ignavo male perditis otia luxu,"
            },
            {
                "verse": "Impendenda horis illa fuere bonis."
            },
            {
                "verse": "At tu Noricidae decus et bona fama senatus"
            },
            {
                "verse": "Conveniens meritis nomen adepte tuis,"
            },
            {
                "verse": "Accipe Trinacrio ducas e rure capellas"
            },
            {
                "verse": "Clare vir et magni muneris instar habe."
            },
            {
                "verse": "Sic tibi sint salvi quos orna solus honores"
            },
            {
                "verse": "Sic superent vitae tempora longa tuae;"
            },
            {
                "verse": "Sic tuus et patrios adolescat Erasmus in annos"
            },
            {
                "verse": "Et patriae fiat gloria prima suae."
            },
            {
                "verse": "Quod si grata tibi fuerit mea recta voluntas"
            },
            {
                "verse": "Nullum operae pretium grandius esse velim."
            }
        ],
        [],
        []
    ]
}