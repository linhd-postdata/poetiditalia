{
    "author": "Tito Vespasiano Strozzi",
    "title": "epitaphia",
    "url": "http://www.poetiditalia.it/texts/STROZZI|epit|001",
    "text": [
        [
            {
                "verse": "Hoc iacet Estensis Nicolaus marmore, laetos"
            },
            {
                "verse": "Marchio tranquilla populos qui pace regebat."
            },
            {
                "verse": "Consiliis opibusque potens princepsque benignus,"
            },
            {
                "verse": "Iustitiae nitor, insignis pietate, replevit"
            },
            {
                "verse": "Magnanimus totum factis ingentibus orbem."
            },
            {
                "verse": "Italiae decus extinctum gemit anxia tellus,"
            },
            {
                "verse": "Sidera laetantur animam excepisse beatam."
            },
            {
                "verse": "Si quis iustitiae cultor pietatis et almae"
            },
            {
                "verse": "Pacis amans, comis magnanimusve fuit,"
            },
            {
                "verse": "Si quis et imperium placida dicione regebat"
            },
            {
                "verse": "Felix et sapiens, hic Nicolaus erat"
            },
            {
                "verse": "Estensis. Nomen terris cineresque reliquit"
            },
            {
                "verse": "Marchio, divinus spiritus astra tenet."
            }
        ],
        [
            {
                "verse": "Splendida lux italis olim et spes inclita rebus"
            },
            {
                "verse": "Et pius ac sapiens pacis et auctor eram."
            },
            {
                "verse": "Felici populis iustus fortique gubernans"
            },
            {
                "verse": "Sceptra manu, toto clarus in orbe fui."
            },
            {
                "verse": "Munificus, clemens Nicolaus nominis alti"
            },
            {
                "verse": "Hoc iaceo estensis marchio sarcophago."
            },
            {
                "verse": "Detinet ossa mei Ferraria pignus amoris"
            },
            {
                "verse": "Laetaque mens campos incolit elysios."
            }
        ],
        [
            {
                "verse": "Parce graves lacrimas et acerbos fundere questus,"
            },
            {
                "verse": "Italia, ac tristis fata dolere mea."
            },
            {
                "verse": "Frigida marmoreo recubant si membra sepulcro"
            },
            {
                "verse": "Et latiae gentis concidit altus honos,"
            },
            {
                "verse": "Reddidit at mea me virtus invicta beatum:"
            },
            {
                "verse": "Vivit in aetherea spiritus arce meus."
            },
            {
                "verse": "Estensis placui Nicolaus marchio terris,"
            },
            {
                "verse": "Sed magno placui nunc magis ipse Deo."
            }
        ],
        []
    ]
}