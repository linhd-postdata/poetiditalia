{
    "author": "Callimaco Esperiente",
    "title": "epigrammatum libri duo",
    "url": "http://www.poetiditalia.it/texts/CALLIMAC|epig|001",
    "text": [
        [],
        [
            {
                "verse": "Dum tibi crescit opus meliori pumice cultum"
            },
            {
                "verse": "Quod mea dormitans saepe lucerna videt,"
            },
            {
                "verse": "Accipe, quas cubito presso post vina rosasque"
            },
            {
                "verse": "Concinuit nugas Musa iocosa mihi."
            },
            {
                "verse": "Quas releges primis mensis aliisque remotis,"
            },
            {
                "verse": "Coeperit ut pretium risus habere suum."
            },
            {
                "verse": "Tunc licet a curis animum revocare severis"
            },
            {
                "verse": "Horaque tam gracili convenit illa lyrae."
            },
            {
                "verse": "Quodsi grata mei praecox erit uva racemi,"
            },
            {
                "verse": "Expectes pleno postmodo musta lacu."
            }
        ],
        [
            {
                "verse": "Quid Tibi commendem, quos portat Platina versus?"
            },
            {
                "verse": "Ille erit exiguae sal pretiumque lyrae."
            },
            {
                "verse": "Grandibus interdum tenuissima munera praestant,"
            },
            {
                "verse": "Reddita si fuerint nobiliore manu."
            },
            {
                "verse": "Et mea reddentis capient a pondere pondus,"
            },
            {
                "verse": "Vel Siculis gerris sint leviora licet."
            }
        ],
        [
            {
                "verse": "Quamvis Cecropio careant mea verba lepore,"
            },
            {
                "verse": "Nec sint Romana Pallade digna satis"
            },
            {
                "verse": "Canteturque mihi tenui nunc Caesar avena,"
            },
            {
                "verse": "FIere suas nollet qua Meliboeus oves,"
            },
            {
                "verse": "Comprime corruptos, Livor, rubigine dentes:"
            },
            {
                "verse": "Si volet ille, mea fiet arundo tuba."
            }
        ],
        [
            {
                "verse": "Arte sua cernens fabricatam ex aere iuvencam,"
            },
            {
                "verse": "Constitit et genitam credi dit esse Myron."
            },
            {
                "verse": "Ac ait: \"Huic similem vitulam caelasse recordor,"
            },
            {
                "verse": "Plus habet haec, mugit, nam mea muta fuit.\""
            }
        ],
        [
            {
                "verse": "Fugerat in sacris subito mactata iuvenca."
            },
            {
                "verse": "Me videt et clamat: \"Ferte - minister - opem!\""
            },
            {
                "verse": "Inque meum pavidus disponens vincula collum"
            },
            {
                "verse": "Me ligat et frustra saepe rudente trahit."
            },
            {
                "verse": "Viribus at posquam sensit concedere nullis,"
            },
            {
                "verse": "Fessus ait: \"Fallit lumina nostra Myron.\""
            }
        ],
        [
            {
                "verse": "Taurus amore furit properatque sub ubera pullus"
            },
            {
                "verse": "Inque gregem, videat me modo, pastor agit."
            }
        ],
        [
            {
                "verse": "Curas non bene nocte ruminatas"
            },
            {
                "verse": "Secretasque Cilix emit lucernas"
            },
            {
                "verse": "Et quicquid taciti laboris arca"
            },
            {
                "verse": "Servat Mercurialium virorum"
            },
            {
                "verse": "Et Phoebi caput implicasse fronde"
            },
            {
                "verse": "Mercatis putat abditis libellis."
            },
            {
                "verse": "O quid, Flacce, minus laboriosum"
            },
            {
                "verse": "Quam vates fieri uncia monetae!"
            },
            {
                "verse": "Omnes Virgilios Propertiosque"
            },
            {
                "verse": "Vendas ac oleo tibique parcas."
            },
            {
                "verse": "Nam solum poterit numisma Flaccum"
            },
            {
                "verse": "Vatem reddere, si Cilix poeta est."
            }
        ],
        [
            {
                "verse": "Dum vorat algentes hederosa in rupe corymbos"
            },
            {
                "verse": "Nec dubia laqueos fronde latere timet,"
            },
            {
                "verse": "Pendula praeda caput saeta religavit equina"
            },
            {
                "verse": "Et moriens maesto gutture turdus ait:"
            },
            {
                "verse": "\"Extimui demens operosae fila puellae,"
            },
            {
                "verse": "En mihi sed cauda vincula nevit equi.\""
            }
        ],
        [
            {
                "verse": "Quod nec ingenii potens acumen"
            },
            {
                "verse": "Nec multus studii labor frequentis"
            },
            {
                "verse": "Possent efficere omnibus diebus,"
            },
            {
                "verse": "Si dices minima locutione"
            },
            {
                "verse": "Me vatem, subito poeta fiam."
            },
            {
                "verse": "Nam quicquid loqueris, putatur et est"
            },
            {
                "verse": "Laurus Delphica quercus et Pelasga."
            }
        ],
        [
            {
                "verse": "Est tibi cornicis vestis cariosior alis"
            },
            {
                "verse": "Qualibet ac cervi pelle vetusta magis."
            },
            {
                "verse": "Cuius fila reor Paridis traxisse parentem"
            },
            {
                "verse": "Et densata tua, Penelopea, manu."
            },
            {
                "verse": "Illa potest fures patula contemnere in arca,"
            },
            {
                "verse": "Tutior in media nocte iacere via"
            },
            {
                "verse": "Et tineae murique cibum blattaeque negare,"
            },
            {
                "verse": "Vix involvendis piscibus apta satis."
            },
            {
                "verse": "Hanc super unda timet piceo descendere nimbo,"
            },
            {
                "verse": "Sordida gramineum ne petat inde solum."
            },
            {
                "verse": "Candidiore loco telas suspendit Arachne"
            },
            {
                "verse": "Et nidum cimex exstruit atra sibi."
            },
            {
                "verse": "Attamen aurifero narraris ditior amne."
            },
            {
                "verse": "\"Non credam, iurent terque quaterque licet.\""
            }
        ],
        [
            {
                "verse": "Nil tua carminibus, Caesar, iam gloria crescit"
            },
            {
                "verse": "Ulterius nec quo progrediatur habet."
            },
            {
                "verse": "Quid Iovis immenso fama celebratius orbe?"
            },
            {
                "verse": "Attamen Aoniae tangitur atre lyrae"
            },
            {
                "verse": "Cumque Gigantei memorantur bella triumphi,"
            },
            {
                "verse": "Arridet laeto laudibus ore suis."
            },
            {
                "verse": "Te quoque Callimachi voveat sine syrmate Musa"
            },
            {
                "verse": "Et satis in magnis sit voluisse mihi."
            }
        ],
        [
            {
                "verse": "Ruricolis melius quae novit Palladis artes"
            },
            {
                "verse": "Nec rudis ad Cereris arma movenda manu,"
            },
            {
                "verse": "Felicem postquam ditavit prole maritum,"
            },
            {
                "verse": "Marmore digna licet, Paula sepulta solo."
            }
        ],
        [
            {
                "verse": "Rex erat in laqueo nemorum, qui ferre capistrum"
            },
            {
                "verse": "Turpe putans, fregit nobile dente latus"
            },
            {
                "verse": "Et: \"Nondum ferulis domini tremefactus in auras,"
            },
            {
                "verse": "Duro licet, hic liber spiritus - inquit - eat.\""
            },
            {
                "verse": "Hinc rigidi vulnus sileatur, Flacce, Catonis,"
            },
            {
                "verse": "Fugerit hostiles cur leo morte manus."
            }
        ],
        [
            {
                "verse": "Hortorum segetes et Stoica prandia narras"
            },
            {
                "verse": "Et Cynici quicquid sordida pera capit"
            },
            {
                "verse": "Ac minimo laetam naturam, Vigdame, dicis,"
            },
            {
                "verse": "Cui non tacta cibum terra benigna parat"
            },
            {
                "verse": "Nec nisi nativos laudas in vellere fucos"
            },
            {
                "verse": "Antraque secura plena quiete refers."
            },
            {
                "verse": "Et tamen in patera ponunt tibi vina ministri,"
            },
            {
                "verse": "Amphora quae cepit regna tenente Numa"
            },
            {
                "verse": "Postque nates turdi perdices poscis aprumque"
            },
            {
                "verse": "Illyricisque voras ostrea capta vadis."
            },
            {
                "verse": "Coccina vim vestis mendacis sumpsit aeni"
            },
            {
                "verse": "Plumosoque quies est tibi grata toro."
            },
            {
                "verse": "O, facile est verbis laetum te dicere parvo,"
            },
            {
                "verse": "Te foveat pleno cum dea caeca sinu."
            }
        ],
        [
            {
                "verse": "Unius usus erat, sed erant tibi lumina bina,"
            },
            {
                "verse": "Nunc ope cum medica lumen utrumque videt."
            },
            {
                "verse": "Quattuor accepit medicus fecitque videres:"
            },
            {
                "verse": "Sic oculus nummis quattuor emptus adest."
            }
        ],
        [
            {
                "verse": "Qui pectit catulos lavatque, Cosme,"
            },
            {
                "verse": "Consumit studio dies inani."
            },
            {
                "verse": "Et qui non meritis poema dictat,"
            },
            {
                "verse": "Hic pectit catulos lavatque, Cosme."
            }
        ],
        [
            {
                "verse": "Quid petis a picta deceptus imagine verba?"
            },
            {
                "verse": "Non datur artifici fingere vocis iter."
            },
            {
                "verse": "Interiore deus sed si me parte parasset,"
            },
            {
                "verse": "Artis opus posset reddere verba tibi."
            }
        ],
        [
            {
                "verse": "Quid blattis tineisque muribusque"
            },
            {
                "verse": "Arcus et citharas, fides, papyros"
            },
            {
                "verse": "Omnes iam dare pabulum moraris?"
            },
            {
                "verse": "Syllanus Veneta palude, nuper"
            },
            {
                "verse": "Ignotus, pueros docebat alpha,"
            },
            {
                "verse": "Nunc factus subito poeta versus"
            },
            {
                "verse": "Ieiunus tibi scriptitat ducentos,"
            },
            {
                "verse": "Cenatus totidem, lepore nullo,"
            },
            {
                "verse": "Insulse, illepide atque ineleganter."
            },
            {
                "verse": "Et gemmas tamen et domos et aurum"
            },
            {
                "verse": "Et vestes habet et sub urbe villas,"
            },
            {
                "verse": "Omnis sed pater eruditionis"
            },
            {
                "verse": "Victuras ferabos diu papyros"
            },
            {
                "verse": "Incassum vigili polit lucerna,"
            },
            {
                "verse": "Dum fortes Latii duces beato"
            },
            {
                "verse": "Per carmen numero inserit deorum."
            }
        ],
        [
            {
                "verse": "Arguit indocti tonsoris stigmata Maurus"
            },
            {
                "verse": "Psilotro et faciem, Pontiliane, pilat."
            },
            {
                "verse": "Nec satis id: cautis volsellis menta recurrit,"
            },
            {
                "verse": "Ne quis inevulsus restet in ore pilus."
            },
            {
                "verse": "Munditiis tribuant alii licet ista, fatebor,"
            },
            {
                "verse": "Nescio quid certe mens mea turpe putat."
            }
        ],
        [
            {
                "verse": "Praxitelis docta phialas incude politas"
            },
            {
                "verse": "Et quae Phidiacum cymbia finxit opus,"
            },
            {
                "verse": "Sed gremio quaecunque fere mihi ponis inani,"
            },
            {
                "verse": "Ad cenam quotiens me, Fericille, vocas."
            },
            {
                "verse": "Nescio convivas dentes an lumina ducant,"
            },
            {
                "verse": "Seu tua quid dives pascere mensa velit."
            },
            {
                "verse": "Ponitur haec oculis cyathis oneranda Myronis:"
            },
            {
                "verse": "Non amat esuriens tam pretiosa fames."
            }
        ],
        [],
        [
            {
                "verse": "Quem vix sub toto potuit distinguere caelo"
            },
            {
                "verse": "Iuppiter, haec orbem parva tabella capit."
            }
        ],
        [
            {
                "verse": "Qui modo frigidulis tunicis algere solebam,"
            },
            {
                "verse": "Miraris, cocco conspiciendus eam."
            },
            {
                "verse": "Nunc Cardinali grata est mea Musa Ravennae,"
            },
            {
                "verse": "Ante sed in triviis fabula nota fui."
            }
        ],
        [
            {
                "verse": "Quid me potentum spernere limina"
            },
            {
                "verse": "Et plebis auras, Platina, non sinis?"
            },
            {
                "verse": "Quid rursus Ascraeum per antrum"
            },
            {
                "verse": "Verba iubes sociare chordis?"
            },
            {
                "verse": "O, quam paterno rure beatius"
            },
            {
                "verse": "Glebas Sabellis vertere sarculis,"
            },
            {
                "verse": "Tauros fatigatos in umbra"
            },
            {
                "verse": "Seu gelido recreare rivo,"
            },
            {
                "verse": "Et rore campos spargere ductili"
            },
            {
                "verse": "Natasque lappis et lolio fruges"
            },
            {
                "verse": "Purgare molirique fraudes"
            },
            {
                "verse": "Alitibus nocuis per agros,"
            },
            {
                "verse": "Vultu diurni noscere sideris"
            },
            {
                "verse": "Imbres et austros signaque praesciae"
            },
            {
                "verse": "Cornicis et mergos notare,"
            },
            {
                "verse": "Alcyones, fulicas gruesque,"
            },
            {
                "verse": "Seu falce ramos carpere inutiles"
            },
            {
                "verse": "Gemmasque truncis iungere non suis,"
            },
            {
                "verse": "Ignota quo miretur arbor"
            },
            {
                "verse": "Poma suo genuisse suco."
            },
            {
                "verse": "His rara centum vina laboribus"
            },
            {
                "verse": "Condantur urnis et gravet horreum"
            },
            {
                "verse": "Fecunda messis rusticoque"
            },
            {
                "verse": "Usque mihi tepeat culina."
            },
            {
                "verse": "Nam quid favores, quid populi mihi"
            },
            {
                "verse": "Laudes, Camenae, si gelidis sciens"
            },
            {
                "verse": "Monstror lacernis et secundo"
            },
            {
                "verse": "Cum siliquis caret arca pane?"
            },
            {
                "verse": "Regum poetae cura potentium."
            },
            {
                "verse": "Quondam lapillos et maris Indici"
            },
            {
                "verse": "Vincebat argutus libellus"
            },
            {
                "verse": "Et citharae pretium canorae."
            },
            {
                "verse": "Nunc concha vulgo gratior infido"
            },
            {
                "verse": "Dives monilis fulgor et aurei;"
            },
            {
                "verse": "Vix unus immensum per orbem"
            },
            {
                "verse": "Igne calet viridis coronae."
            }
        ],
        [
            {
                "verse": "Cum leporem cupido sequeretur dente Molossus"
            },
            {
                "verse": "Et iam praeda fugax ore tenenda foret,"
            },
            {
                "verse": "Decidit Arcadia maturus ab arbore fetus"
            },
            {
                "verse": "In caput auritum, saeve Molosse, tuum."
            },
            {
                "verse": "Sic subrepta tibi lepori data vita salusque"
            },
            {
                "verse": "Factus et es rhetor, qui modo consul eras."
            }
        ],
        [
            {
                "verse": "Illa manus cari faciem violare parentis"
            },
            {
                "verse": "Et dare non meritis dira venena potest,"
            },
            {
                "verse": "Ante diem gravidi pondus dissolvere ventris"
            },
            {
                "verse": "Et rapere ante pios pendula vota deos,"
            },
            {
                "verse": "Quae nive concreta collum Laurentis eburnum"
            },
            {
                "verse": "Perculit; et lacti fecit inesse notam."
            }
        ],
        [
            {
                "verse": "Inferior candore suo ne victa iaceret,"
            },
            {
                "verse": "Irruit in collum nix violenta tuum."
            },
            {
                "verse": "Verbere purpureum subito traxere ruborem"
            },
            {
                "verse": "Colla, rosis qualem iuncta ligustra parant."
            },
            {
                "verse": "Sic auxit celebrem, voluit dum laedere, formam"
            },
            {
                "verse": "Nix tibi et indoluit vulnere laesa suo."
            }
        ],
        [
            {
                "verse": "Iam satis splendens olei lucerna"
            },
            {
                "verse": "Trivit et somno caruere noctes,"
            },
            {
                "verse": "Dum vigil curas veterum repostas"
            },
            {
                "verse": "Pelle revolvis."
            },
            {
                "verse": "Quid manus cessas ferulis negare?"
            },
            {
                "verse": "Semper auditor docilisque durum"
            },
            {
                "verse": "Senties, Iuli, rigida magistrum"
            },
            {
                "verse": "Voce tonare?"
            },
            {
                "verse": "Reddat accepti gravidos maniplos"
            },
            {
                "verse": "O seminis tellus, sterili nec ultra"
            },
            {
                "verse": "Sudet in campo validus trahenda"
            },
            {
                "verse": "Sub iuga taurus."
            },
            {
                "verse": "Increpant castae tacitum sorores,"
            },
            {
                "verse": "Cynthius tardo tibi vellit aurem."
            },
            {
                "verse": "Incipe ingenti fluvioque carmen"
            },
            {
                "verse": "Currat ab ore."
            },
            {
                "verse": "Audiat solis geminum cubile,"
            },
            {
                "verse": "Quicquid arguta cithara sonabis,"
            },
            {
                "verse": "Teque inaudito tumuli lapillis"
            },
            {
                "verse": "Eripe cantu."
            }
        ],
        [
            {
                "verse": "Non auro tumefactus equus pede saxa revellit,"
            },
            {
                "verse": "Infremit et spumans chrysea frena terit,"
            },
            {
                "verse": "Non ebore aut pictis animos assumit habenis"
            },
            {
                "verse": "Et procul usque micans sistere quosque iubet,"
            },
            {
                "verse": "Sed quia conscendet nunc Caesar sessile tergum"
            },
            {
                "verse": "In faciemque Dei conspiciendus erit."
            },
            {
                "verse": "Quot fieri cupient tanto sub pondere manni,"
            },
            {
                "verse": "Ad quorum nulli vota secundus ego."
            }
        ],
        [
            {
                "verse": "Dum movet ad cytharam gressus saltatque Perilla,"
            },
            {
                "verse": "Et vario celeres ducit in orbe pedes,"
            },
            {
                "verse": "Decidit in collum crinis, qui fronte Sygambra"
            },
            {
                "verse": "Creverat et Latiae gloria pellis erat."
            },
            {
                "verse": "Sic pede dum gestit populo formosa videri,"
            },
            {
                "verse": "Turpior a calva visa Perilla cute."
            }
        ],
        [
            {
                "verse": "Praxitelis fueram caelis animatus et aura"
            },
            {
                "verse": "Testis erat motis per mea colla iubis."
            },
            {
                "verse": "Os dabat hinnitus, feriebat et ungula terras,"
            },
            {
                "verse": "Ad pugnam fortes aere ciente viros."
            },
            {
                "verse": "Tempus edax animam rapuit gelidumque reliquit"
            },
            {
                "verse": "Et sum marmoreum nunc sine mente caput."
            }
        ],
        [
            {
                "verse": "Quid frenare paras deceptus imagine saxum?"
            },
            {
                "verse": "Phidiacum hoc opus est, spiritus omnis abest."
            },
            {
                "verse": "Ars oculos fallit, manibus natura patebit:"
            },
            {
                "verse": "Visus equus? marmor postmodo tactus ero."
            }
        ],
        [
            {
                "verse": "Non bene quid natum ferulis et voce libellum"
            },
            {
                "verse": "Terres, dum pueris scripta vetusta refers,"
            },
            {
                "verse": "Candide? Si priscis novitas invisa fuisset,"
            },
            {
                "verse": "Quod legeres nullum nunc superesset opus."
            },
            {
                "verse": "Vina facit meliora dies et musta vocavit"
            },
            {
                "verse": "Quae prelum senior Caecuba testa vocat."
            },
            {
                "verse": "Tu quoque per longum factus sapientior aevum"
            },
            {
                "verse": "Dixisti quondam verbula blaesa puer."
            },
            {
                "verse": "Sic liber hic priscus vatis post busta feretur,"
            },
            {
                "verse": "Sed timeo Numidum vestiat ante piper,"
            },
            {
                "verse": "Seu lacer inclusas flammas defendet ab Euris"
            },
            {
                "verse": "Aut gremio capiet sumina salsa lupi."
            }
        ],
        [
            {
                "verse": "Non ut Mygdonios emam lapillos"
            },
            {
                "verse": "Et surgat Phrygiis domus columnis"
            },
            {
                "verse": "Ac multo rutilet lacunar auro"
            },
            {
                "verse": "Aut ut conspicuus Lucullianis"
            },
            {
                "verse": "Hinc atque hinc tunicis eam per urbem,"
            },
            {
                "verse": "Aut ut torpidulam gulam sapore"
            },
            {
                "verse": "Centeno exacuam bibamque quicquid"
            },
            {
                "verse": "Cellis condidit alpha consulatus,"
            },
            {
                "verse": "Opto perspicias meos libellos"
            },
            {
                "verse": "Laetus et faveas subinde lectis,"
            },
            {
                "verse": "Sed quo me Latium measque nugas"
            },
            {
                "verse": "Cognoscat tibi plurimum placere."
            },
            {
                "verse": "Nam quicquid mihi postmodum Thalia"
            },
            {
                "verse": "Dictabit, citharam sonare Phoebi"
            },
            {
                "verse": "Credet, iudicio tuo iubente."
            }
        ],
        [
            {
                "verse": "Nondum sicca novis satis exstat charta libellis"
            },
            {
                "verse": "Nec vendit carmen bibliopola meum,"
            },
            {
                "verse": "Et tamen est aliquis de me per compita rumor"
            },
            {
                "verse": "Et satis excultam credor habere chelym."
            },
            {
                "verse": "O, qualem tribuet famam post funera marmor,"
            },
            {
                "verse": "Si datur a cunis tam bona, Calve, mihi."
            }
        ],
        [
            {
                "verse": "Ter centum tibi, Palestina, rugae,"
            },
            {
                "verse": "Dentes quattuor, undecim capilli,"
            },
            {
                "verse": "Octavi cinerum immemor mariti"
            },
            {
                "verse": "Iungis te tamen integris puellis."
            },
            {
                "verse": "Gemmato digiti ligantur auro"
            },
            {
                "verse": "Collum et sardonyches rotundiores"
            },
            {
                "verse": "Cingunt et toga luculenta vestit"
            },
            {
                "verse": "Crescentes humeros pedesque pictus"
            },
            {
                "verse": "Ornat calceus, omnibus sed istis"
            },
            {
                "verse": "Vix solo potes Appio placere,"
            },
            {
                "verse": "Quem vidit puerum puer Quirinus."
            }
        ],
        [
            {
                "verse": "Picenae Veneris decus,"
            },
            {
                "verse": "Cui Phyllis coleris tam bene coniugi,"
            },
            {
                "verse": "Cui plumae senii cutem"
            },
            {
                "verse": "Rugosam variant, cui latus impotens,"
            },
            {
                "verse": "Et ferro, statua, nive"
            },
            {
                "verse": "Lumbus frigidior, nec dare mortuis"
            },
            {
                "verse": "Amplexus fugis artubus?"
            },
            {
                "verse": "At frustra Veneri Cyrus idoneus"
            },
            {
                "verse": "Et vultu roseo nitens"
            },
            {
                "verse": "Postes nocte tuos floribus implicat;"
            },
            {
                "verse": "Frustra marmoreis caput"
            },
            {
                "verse": "Vexat liminibus, dum querimoniis"
            },
            {
                "verse": "Nocturnis adimit tibi"
            },
            {
                "verse": "Somnos et lacrimis robora ianuae"
            },
            {
                "verse": "Molliri miser autumat."
            },
            {
                "verse": "Sed non usque suum saeviet in iecur"
            },
            {
                "verse": "Ignitis faculis Paphi"
            },
            {
                "verse": "Regina et pariens iam minus et minus"
            },
            {
                "verse": "Fastus ille tui iugo"
            },
            {
                "verse": "Collum non meritum substrahet aeneo."
            },
            {
                "verse": "At tu dum sterili bovi"
            },
            {
                "verse": "Summittes tenerae corpora bucculae,"
            },
            {
                "verse": "Aetas effugiet pede"
            },
            {
                "verse": "Alato, soboles et nova pascuis"
            },
            {
                "verse": "Ludet nulla tuis,"
            },
            {
                "verse": "Qua cernas Stygias laeta superstite."
            }
        ],
        [
            {
                "verse": "Pomponi, decus eruditionum"
            },
            {
                "verse": "Non harum modo, sed quot arx Minervae"
            },
            {
                "verse": "Aut septem domini edidere colles:"
            },
            {
                "verse": "Sic sis cura diu omnium deorum"
            },
            {
                "verse": "Et te Pierides vocent parentem,"
            },
            {
                "verse": "Ut misso studio severiorum"
            },
            {
                "verse": "Nugas illepidas ineptulasque,"
            },
            {
                "verse": "Quas scripsi calamo licentioso,"
            },
            {
                "verse": "Non duris nimium leges ocellis."
            },
            {
                "verse": "Aetatem teneram decent Camenae"
            },
            {
                "verse": "Molles ac Veneris Cupidinisque"
            },
            {
                "verse": "Lusus cum salibus leporibusque"
            },
            {
                "verse": "Audis et ioco et omnibus cachinnis."
            },
            {
                "verse": "Certis postmodo mensibus sed actis"
            },
            {
                "verse": "Vultus Pieris induet severos"
            },
            {
                "verse": "Et scribet Curiis Catonibusque."
            }
        ],
        [
            {
                "verse": "Quintia Piceni misit mihi palmitis uvas"
            },
            {
                "verse": "Et poma Herculeo digna labore peti."
            },
            {
                "verse": "His et castaneas, quales Amaryllis amabat,"
            },
            {
                "verse": "Iunxit et e Tusco stipite lecta pira"
            },
            {
                "verse": "Et saturas Umbro iam dudum lacte mariscas"
            },
            {
                "verse": "Malaque quis nomen Punica terra dedit,"
            },
            {
                "verse": "Omnia vimineo pariter velata canistro,"
            },
            {
                "verse": "Dixit et autumni munera parva sui."
            },
            {
                "verse": "Ast ego: \"Non tanti sunt autumnalia dona;"
            },
            {
                "verse": "Autumnum calathus detulit iste mihi\"."
            }
        ],
        [
            {
                "verse": "Me manus asperso per spinas sanguine carpit."
            },
            {
                "verse": "Mercatur pretio nil graviore puto."
            }
        ],
        [
            {
                "verse": "Cum Venerem nudam Iuno Pallasque videret"
            },
            {
                "verse": "Utraque: \"Iam Paridi mitior - inquit - ero.\""
            }
        ],
        [
            {
                "verse": "Aspice Castorea laeva dum tractat habenas"
            },
            {
                "verse": "Ut Lepidus dextram tollit in astra minax"
            },
            {
                "verse": "Primaque ceu plantis imitatur cornua lunae"
            },
            {
                "verse": "Fortius et Nesso firmus inhaeret equo."
            },
            {
                "verse": "Et nunc ire sinit, stimulis nunc currere cogit,"
            },
            {
                "verse": "Nunc agit in gyrum pulverulentus eum."
            },
            {
                "verse": "Ventilat aura iubas, fumant sub naribus ignes"
            },
            {
                "verse": "Dentibus atteritus fervet in ore chalybs,"
            },
            {
                "verse": "Spumoso phalerae candent sudore profusae"
            },
            {
                "verse": "Et tremit a cursu Roma superba suo."
            },
            {
                "verse": "Illius ad faciem miratrix turba movetur"
            },
            {
                "verse": "Et plausus caelo vix capiente sonant."
            },
            {
                "verse": "Cumque iam sileat de te cum Castore fama"
            },
            {
                "verse": "Cumque suo Lepidum postmodo narret equo."
            }
        ],
        [
            {
                "verse": "Cum Iove Calliope genitam se saepe negare"
            },
            {
                "verse": "Audeat et patrem te putet esse suum,"
            },
            {
                "verse": "Iugeribus Paesti dicar misisse ligustra,"
            },
            {
                "verse": "Carmina si dedero qualiacumque tibi."
            },
            {
                "verse": "Ditius Oceani sed quid mage creditur undis"
            },
            {
                "verse": "Et tamen exigui suscipit amnis aquas?"
            },
            {
                "verse": "Tu quoque procedas liceat sub syrmate clarus"
            },
            {
                "verse": "Excipias socci crusmata rauca mei."
            }
        ],
        [
            {
                "verse": "Annosi, ut puto, Nestoris noverca"
            },
            {
                "verse": "Seu nutrix Priami aut socrus Thyestis,"
            },
            {
                "verse": "Iam caput male sustinente collo"
            },
            {
                "verse": "Et gressus baculo regente aniles,"
            },
            {
                "verse": "Cosmello phialam novi Falerni"
            },
            {
                "verse": "Donavit pretium osculum petendo."
            },
            {
                "verse": "\"Tanti non emo - dixit ille - mustum\"."
            }
        ],
        [
            {
                "verse": "Inter amatores talos dum iactat eburnos"
            },
            {
                "verse": "Phyllis et a risu temperat ora minus,"
            },
            {
                "verse": "Mercati patulis dentes cecidere labellis,"
            },
            {
                "verse": "Quos subito talos credidit esse Probus."
            },
            {
                "verse": "Et iactare parans numeros non vidit in illis,"
            },
            {
                "verse": "Quo dubias fertur continuisse manus."
            },
            {
                "verse": "At nihilum Phyllis subito deterrita casu"
            },
            {
                "verse": "Sustulit ore manus liberiore suas"
            },
            {
                "verse": "Et veras iecit per mensam callida sortes"
            },
            {
                "verse": "Ac ait: \"A nobis ludere disce, Probe\"."
            }
        ],
        [
            {
                "verse": "Iam vulgus nihili puto profanum"
            },
            {
                "verse": "Et frontes caperas gravesque rhonchos"
            },
            {
                "verse": "Ac murmur triviale lividorum,"
            },
            {
                "verse": "Detractent licet usque et usque et usque,"
            },
            {
                "verse": "Cum tu ineptiolas meae Camenae"
            },
            {
                "verse": "Probes, qui pater elocutionis"
            },
            {
                "verse": "Romanae satis Atticos lepores"
            },
            {
                "verse": "Nosti nec nisi posteris legenda"
            },
            {
                "verse": "Laudas carmina, quae poeta morsis"
            },
            {
                "verse": "Cudit unguibus et vacante cornu"
            },
            {
                "verse": "Somni, cum moriens sitit lucerna."
            },
            {
                "verse": "Uno te duce tutius in altum,"
            },
            {
                "verse": "Implumes licet, efferam lacertos,"
            },
            {
                "verse": "A tergo nebulis procul relictis,"
            },
            {
                "verse": "Nec me funera fabulaeque Manes"
            },
            {
                "verse": "E terris rapient diuque vivam,"
            },
            {
                "verse": "Ut busto cineres mei quierint."
            }
        ],
        [
            {
                "verse": "Carmina quod centum solo vomat Aulus hiatu"
            },
            {
                "verse": "Et Cirrhae totas ore remittat aquas,"
            },
            {
                "verse": "Non facit inflatum Musis et Apolline pectus"
            },
            {
                "verse": "Nec sua divinus concitat exta furor,"
            },
            {
                "verse": "Sed movet ingenium cyathus, quo Mentoris arte"
            },
            {
                "verse": "Bellorophonteus sculptus adhinnit equus."
            }
        ],
        [
            {
                "verse": "Argentum, mensas, vestes Indosque lapillos"
            },
            {
                "verse": "Et rarum quicquid divitis arca capit"
            },
            {
                "verse": "Possideas quamvis, claudentur marmore tecum"
            },
            {
                "verse": "Omnia, cum veniet funeris atra dies."
            },
            {
                "verse": "Nec tumulo minima restabis parte superstes"
            },
            {
                "verse": "Deque tuo sordes pulvere ventus aget."
            },
            {
                "verse": "Sed si Callimachi dicent tibi carmina laudes,"
            },
            {
                "verse": "Surget ab extremo multa favilla rogo"
            },
            {
                "verse": "Et tua saeclorum cariosos nomina dentes"
            },
            {
                "verse": "Effugient memori tuta canore lyrae."
            },
            {
                "verse": "Quae rapit hora sequens, moneo, da dona poetae,"
            },
            {
                "verse": "Qui tibi perpetui muneris auctor erit."
            }
        ],
        [
            {
                "verse": "Dum pharetras arcumque premis cervice, Cupido,"
            },
            {
                "verse": "Et non assueto somnus in ore manet,"
            },
            {
                "verse": "Exsultent alii sperentque in amore quietem,"
            },
            {
                "verse": "Nam tua cessabit victa sopore manus."
            },
            {
                "verse": "Ast ego ne videas timeo mala somnia de me,"
            },
            {
                "verse": "Fine soles dempto quem cruciare vigil."
            }
        ],
        [
            {
                "verse": "Nullius ambitio quaesivit, Lucide, nomen"
            },
            {
                "verse": "Tam bene conveniens quam pater ipse tui."
            }
        ],
        [
            {
                "verse": "Quis dominam audaci nemorum formavit in aere"
            },
            {
                "verse": "Nudaque caelavit membra videnda deae?"
            },
            {
                "verse": "Hac procul a patera lymphas removete ministri,"
            },
            {
                "verse": "Ne laceret dominos turba canina suos."
            }
        ],
        [
            {
                "verse": "O, nec Cecropio lepore ridens"
            },
            {
                "verse": "Nec culte Ausonia satis Minerva,"
            },
            {
                "verse": "Curvatas nihili putes, libelle,"
            },
            {
                "verse": "Nares invidiae obloquentis usque."
            },
            {
                "verse": "Rarus ante rogos placet poeta,"
            },
            {
                "verse": "Sed post exsequias volat per ora."
            },
            {
                "verse": "Vix Marsum sua saecla, vix Catullum"
            },
            {
                "verse": "Norant: tu quoque posteris placebis,"
            },
            {
                "verse": "Si te nunc Papiensis approbabit."
            }
        ],
        [
            {
                "verse": "Argutum lepidumque candidumque"
            },
            {
                "verse": "Vatem te potui putare, sed cum"
            },
            {
                "verse": "Argum me tua dixerit Thalia,"
            },
            {
                "verse": "Qui vix luminibus duobus utor"
            },
            {
                "verse": "Lippis, exiguis minutulisque,"
            },
            {
                "verse": "Urbanus minus et minus venustus"
            },
            {
                "verse": "Coepisti mihi protinus videri."
            },
            {
                "verse": "Huc adde: Inachidos vocas iuvencae"
            },
            {
                "verse": "Cornua in puero aureos capillos."
            },
            {
                "verse": "O, quid rusticius poeta bellus"
            },
            {
                "verse": "Posses dicere! Sed facis, poeta"
            },
            {
                "verse": "Ut non sis, male cum poema cudis"
            },
            {
                "verse": "Et mendaciolis procul remotis"
            },
            {
                "verse": "Nil dignum penitus canis poeta."
            }
        ],
        [
            {
                "verse": "Tuscula quem tellus, biferi seu iugera Paesti"
            },
            {
                "verse": "Aut Praenestinum vellet habere solum,"
            },
            {
                "verse": "Quem sua Campanum cupiat rus gloria dici,"
            },
            {
                "verse": "Seu Picena sibi iungere certet humus,"
            },
            {
                "verse": "Quem si Massylii servaret cura draconis,"
            },
            {
                "verse": "Nollet in Alcidem Iuno licere sibi,"
            },
            {
                "verse": "Quem patriis Nasica velit praeponere villis,"
            },
            {
                "verse": "Ut gravet autumno divitiore sinus,"
            },
            {
                "verse": "Est Tiberi coniunctus ager dominumque fatetur:"
            },
            {
                "verse": "Sic viret et iusso palmite gemma tumet."
            },
            {
                "verse": "Illic arsuros melius componere nidos"
            },
            {
                "verse": "Posset odoratus, quam novat ignis, avis."
            },
            {
                "verse": "Iam poterunt Arabas messes resecare Latini:"
            },
            {
                "verse": "Nec passim: solo Bissarionis agro."
            }
        ],
        [
            {
                "verse": "Non nova per Latium caelo demissa propago,"
            },
            {
                "verse": "Quae sacra sub nullo vindice iura colat,"
            },
            {
                "verse": "Nec bona Saturni redierunt tempora rursum,"
            },
            {
                "verse": "Sub quo non certo marmore cultus ager,"
            },
            {
                "verse": "Quae faciant populis haec chrysea saecula dici"
            },
            {
                "verse": "Et Pylios cupiat ter sibi quisque dies,"
            },
            {
                "verse": "Sed facies moresque tui spectataque virtus"
            },
            {
                "verse": "Haec faciunt iure saecla beata vocent."
            }
        ],
        [
            {
                "verse": "Quas liquidi potuere minus simulare colores,"
            },
            {
                "verse": "Sordidior spumas spongia pinxit equi."
            },
            {
                "verse": "Unica, quae cecini, castiget, Flacce, litura,"
            },
            {
                "verse": "Qualia ter centum non potuere decem."
            }
        ],
        [
            {
                "verse": "Limina miraris caelo fabricata Myronis"
            },
            {
                "verse": "Tectaque digna deo vel Iove, parve liber,"
            },
            {
                "verse": "Augustasque fores dubitas transcendere cultu,"
            },
            {
                "verse": "Cum tenues vatis testificeris opes."
            },
            {
                "verse": "Tura sed aurati regis turbaeque sagatae"
            },
            {
                "verse": "Flectunt aequali condicione Deum,"
            },
            {
                "verse": "Cuius ad exemplum terrestria numina tangit"
            },
            {
                "verse": "Pectore devoto nil nisi dantis amor."
            },
            {
                "verse": "Tolle moras pedibusque sacris coniunge labella:"
            },
            {
                "verse": "Mitius hoc tellus numen habere negat."
            },
            {
                "verse": "Cui si gratus eris, minio te ornabit et auro"
            },
            {
                "verse": "Et faciet cocco conspiciendus eas;"
            },
            {
                "verse": "At si grata minus recines, ornatior aequo es"
            },
            {
                "verse": "Ditior et cultus quam mereare tibi."
            }
        ],
        []
    ]
}