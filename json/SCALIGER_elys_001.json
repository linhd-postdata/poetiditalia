{
    "author": "Giulio Cesare Scaligero",
    "title": "elysium Atestinum",
    "url": "http://www.poetiditalia.it/texts/SCALIGER|elys|001",
    "text": [
        [
            {
                "verse": "ad divam Isabellam Estensem Mantuae Marchionissam"
            }
        ],
        [
            {
                "verse": "Huc mecum liquidis, Aurae Permessides, undis,"
            },
            {
                "verse": "Quae gelidos Phoebi lucos et stagna Medusae"
            },
            {
                "verse": "Curatis, dum sacra Deo blandita canenti"
            },
            {
                "verse": "Sole sub aestivo Parnasia procubat umbra,"
            },
            {
                "verse": "Ite, Padi rapido sese qua subtrahit aestu"
            },
            {
                "verse": "Elysium, volucrisque fugam secat insula fluctus."
            },
            {
                "verse": "Vobis Elysium ante alios iustissimus Alfons,"
            },
            {
                "verse": "Alfons, Italiae decoris redeuntis origo,"
            },
            {
                "verse": "Nuncupat. Ingredere auspiciis regina secundis"
            },
            {
                "verse": "Calliope, et paulum positis caelestibus armis"
            },
            {
                "verse": "Hunc prius, o virgo, mecum decurre laborem."
            },
            {
                "verse": "At tu, cui veteres praeludit Mincius haustus,"
            },
            {
                "verse": "Diva decus vatum, Diva ultima cura Deorum,"
            },
            {
                "verse": "Magna animis, maior numeris Isabella superbis,"
            },
            {
                "verse": "Unde polus terrae, tellus non invidet astris,"
            },
            {
                "verse": "Huc ades, atque volens fraternis ardua ripis"
            },
            {
                "verse": "Augustam dignare tuo Dea numine sylvam."
            },
            {
                "verse": "Illa, licet nunc sit moles pulcerrima, vestro"
            },
            {
                "verse": "Auctior ingressu tamen, et praesentia sentit"
            },
            {
                "verse": "Pignora, non solitoque premi se pondere gaudet."
            },
            {
                "verse": "Quin age, quae ignotae extiterit telluris origo,"
            },
            {
                "verse": "Unde vices mundi gerat, unde haec munera tanta,"
            },
            {
                "verse": "Quando hic omnia alunt omnes animalia sylvae,"
            },
            {
                "verse": "Pande mihi, Dea. Num carum Proserpina munus"
            },
            {
                "verse": "A genitore tulit, nigri cum regis ad aras"
            },
            {
                "verse": "Infernae micuere faces, aciemque silentum"
            },
            {
                "verse": "Hauserunt trepidi stringentia lumina manes?"
            },
            {
                "verse": "An Pharos ut pinguis, viridesque Acheloides actae?"
            },
            {
                "verse": "Anne Iovis fugiens thalamum vetitosque hymenaeos"
            },
            {
                "verse": "Ceu levis Asterie patrio defluxit Olympo?"
            },
            {
                "verse": "Laverat occiduis fumantia colla sub undis"
            },
            {
                "verse": "Hesperus, ambrosiaque manu iuga dempserat horis"
            },
            {
                "verse": "Emeritis, gelidae tum ros<c>ida luna tenebrae"
            },
            {
                "verse": "Iura dabat, blandus cum corpora fessa animantum"
            },
            {
                "verse": "Somnus habet, noctisque viam decurrit opacae."
            },
            {
                "verse": "Sustulerat nitidis Titan convexa quadrigis,"
            },
            {
                "verse": "Cum laetos epulis Divos curisque solutos"
            },
            {
                "verse": "Noctem exercentes tedis ardentibus atram"
            },
            {
                "verse": "Deprendit. Fervent studiis pulsata deorum"
            },
            {
                "verse": "Atria, multiplicique frequens strepit aula tumultu."
            },
            {
                "verse": "Ut primum fessus mensis assedit eburnis,"
            },
            {
                "verse": "Incipit, aetherias nutu qui temperat arces:"
            },
            {
                "verse": "\"Omnem inter sese vario discrimine terram"
            },
            {
                "verse": "Sortit(u)s sibi quisque De(u)s, quae vindicet arva."
            },
            {
                "verse": "Glandiferae mihi vocali sub numine quercus"
            },
            {
                "verse": "Praestiterunt fidas primis in sortibus urnas,"
            },
            {
                "verse": "Quaque Eurique Notique acres arentia plangunt"
            },
            {
                "verse": "Litora, et accensis exaestuat orbis arenis,"
            },
            {
                "verse": "Atque locus, ventosa graves ubi Graecia metas"
            },
            {
                "verse": "Sudabit, piceoque ingens in pulvere nimbus"
            },
            {
                "verse": "Arva Phrygis quondam Pelopis captiva docebit"
            },
            {
                "verse": "Fulmineas domitare rotas, tumulumque sub ipsum"
            },
            {
                "verse": "Flectere praecipites rapido discrimine cursus.\""
            },
            {
                "verse": "Inde aliis aliae diversis sedibus aurae"
            },
            {
                "verse": "Evenere, vocat teneris cava tympana palmis"
            },
            {
                "verse": "Ida ferax, latebris errata liquentibus Ida,"
            },
            {
                "verse": "Ida parens fluviorum, ingentibus ardua sylvis."
            },
            {
                "verse": "Aegae caeruleo Neptuno, Ephyreiaque ora"
            },
            {
                "verse": "Omnia sunt educta, dederunt omnia sortes."
            },
            {
                "verse": "\"Quare agite, o superi, cum solem cernitis,\" inquit,"
            },
            {
                "verse": "\"Rerum omnem repeti seriem cursumque iubete"
            },
            {
                "verse": "Et male compositis regressum exposcite fatis.\""
            },
            {
                "verse": "Dixerat, et tacitum per pectora dura deorum"
            },
            {
                "verse": "Murmur iit, contraque obnixi iussa retractant."
            },
            {
                "verse": "Ad quos ut nitidum sol extulit aureus orbem,"
            },
            {
                "verse": "Quo maesta levat obsessi caligine caeli"
            },
            {
                "verse": "Triste supercilium frangens, et nubila differt,"
            },
            {
                "verse": "Extemplo sedati animi, risitque nitore"
            },
            {
                "verse": "Omnipotens permulsa domus. Tunc incipit ille."
            },
            {
                "verse": "\"Ponite dissidium, nulla altera fata moramur"
            },
            {
                "verse": "Terrarum, sibi quisque habeat quae protulit urnis."
            },
            {
                "verse": "Terra cavo pelagi latitat quae parva recessu"
            },
            {
                "verse": "Perpetitur fluctusque vagos Eurosque minaces"
            },
            {
                "verse": "Nequicquam, caecoque iacens ingloria fundo"
            },
            {
                "verse": "Desidet; illa mihi statuat delubra volenti"
            },
            {
                "verse": "Augeat et flammis sordentes pinguibus aras."
            },
            {
                "verse": "Tu modo fac humiles oras et litora circum"
            },
            {
                "verse": "Quae nunc insultant graviter, maria alta residant.\""
            },
            {
                "verse": "Sic fatus Iovis assensum nutumque manebat."
            },
            {
                "verse": "Stant Parcae volucres, et mollia iussa reponunt."
            },
            {
                "verse": "Tum Rhodon aequoreis lucis pater evocat antris"
            },
            {
                "verse": "Informemque animat limum, fingitque sequentem."
            },
            {
                "verse": "Illa educta vadis paulatim ducere fibras"
            },
            {
                "verse": "Et simul apparere, rudes pergliscere in auras."
            },
            {
                "verse": "Ceu levis in gelidis abstrusa recessibus unda,"
            },
            {
                "verse": "Cum sylva adductis excisa securibus, aut cum"
            },
            {
                "verse": "Cladem motus agens venas laxavit hiantis,"
            },
            {
                "verse": "Emicat et fugiens prono petit agmine campum."
            },
            {
                "verse": "Tum pater aequoreae domitor saevissimus irae,"
            },
            {
                "verse": "\"Scilicet haec, \" inquit, \"nostris iniuria regnis"
            },
            {
                "verse": "Accedet? Non sat fuerat quod terra profundo"
            },
            {
                "verse": "Merserit, et pelago victrix dominetur aperto?"
            },
            {
                "verse": "Quid referam profugosque lacus fontesque receptos,"
            },
            {
                "verse": "Meque mihi ereptum? Quid caerula numina Nymphas"
            },
            {
                "verse": "Fluminaque exesas subterstagnantia rupes?"
            },
            {
                "verse": "Id vero miseris detur mortalibus? Esto."
            },
            {
                "verse": "Nunc etiam pelagi spaciis excludimur ipsis."
            },
            {
                "verse": "Quis modus, aut quae finis erit? Quid maxime rerum"
            },
            {
                "verse": "Iam statuis? Quae meta meo sperata dolori est?\""
            },
            {
                "verse": "Olli sedato respondit Iuppiter ore,"
            },
            {
                "verse": "Despiciens pontumque ferum terrasque repostas."
            },
            {
                "verse": "\"Nil equidem - caput hoc iuro atque haec sceptra - negarim,"
            },
            {
                "verse": "O frater, neque te frustra sperare licebat."
            },
            {
                "verse": "Verum ardor gravis inflexit studia alta deorum."
            },
            {
                "verse": "Cede mihi, durique graves age pectoris aestus."
            },
            {
                "verse": "Ac ne qua deinceps pelago frauderis aperto,"
            },
            {
                "verse": "Accipe, quae nostrae rata sit sententia menti."
            },
            {
                "verse": "Illa vides tumidum frenantia litora pontum"
            },
            {
                "verse": "Fontesque fluviosque lacus lentasque paludes,"
            },
            {
                "verse": "Quicquid et intra se liquidi complectitur orbis;"
            },
            {
                "verse": "Hos tu olim excipies rapidos, nunc forte morantes,"
            },
            {
                "verse": "Atque vagos temere castigans rupibus altis"
            },
            {
                "verse": "Praedulci fluvio Tethyn mulcebis amaram."
            },
            {
                "verse": "Litora sed valido poteris perrumpere pulsu"
            },
            {
                "verse": "Alternoque vado terras tentare iacentis."
            },
            {
                "verse": "Praeterea quaecumque maris premit insula cursum"
            },
            {
                "verse": "Neptunum agnoscat dominum regemque potentem,"
            },
            {
                "verse": "Imponatque focis tauros atque exta recludat."
            },
            {
                "verse": "Tum tu etiam avulsis maria alta immittere terris"
            },
            {
                "verse": "Caeruleosque atris arcessere nubibus austros"
            },
            {
                "verse": "Et poteris caelum summotis reddere nimbis.\""
            },
            {
                "verse": "Dicta graves iubet hinc testes audire sorores"
            },
            {
                "verse": "Cum Nemesi, tremuitque palus horrenda profundi."
            },
            {
                "verse": "Qualis ubi insani perturbant aequora venti,"
            },
            {
                "verse": "Anceps, non uno suspensus flamine fluctus"
            },
            {
                "verse": "Imminet, hic si devexo niger incubet axe"
            },
            {
                "verse": "Auster, et humectis horror Vulturnius alis"
            },
            {
                "verse": "Cedit, et ingenti paret gravis unda tyranno."
            },
            {
                "verse": "Neptunus molitur iter, iunctisque quadrigis"
            },
            {
                "verse": "Vadit; eo gradiente metu maria alta tremiscunt"
            },
            {
                "verse": "Moeniaque stabilique ingentes obiice turres"
            },
            {
                "verse": "Nutant, et pecori stragem iuga celsa minantur."
            },
            {
                "verse": "Immanem ut rapuit Telchinia tela tridentem"
            },
            {
                "verse": "Turbidus, utque fluor miscens proclivis arenas"
            },
            {
                "verse": "Cunctantis deduxit aquas, utque impulit aequor,"
            },
            {
                "verse": "Oppugnata gravi tum primum litora fluctu"
            },
            {
                "verse": "Terrificis tempestatum gemuere ruinis."
            },
            {
                "verse": "Exin qui Latias haerebat segnis ad aras,"
            },
            {
                "verse": "Immittit rapidum Zanclaeis faucibus aestum."
            },
            {
                "verse": "Inde omnem terris longo discrimine Macram"
            },
            {
                "verse": "Distulit, et Tenedon Teucro de litore vellit,"
            },
            {
                "verse": "Atque hinc digressum montana cacumina tollunt."
            },
            {
                "verse": "Intremit ictus Athos, Lemnumque a vertice lato"
            },
            {
                "verse": "Excutit; illa diu caeli per inane voluta"
            },
            {
                "verse": "Caeca refert longo flammarum semina tractu."
            },
            {
                "verse": "Inde autem saltu valido supra ardua fertur"
            },
            {
                "verse": "Nubila, et ardentem raptus sublimis in Aetnam"
            },
            {
                "verse": "Virus inexhaustum spirantis dissipat ignes."
            },
            {
                "verse": "Tum sparsae abstulerunt secum Meligunida flam<m>ae,"
            },
            {
                "verse": "Qua ferus Hippotades vasti sub rupibus antri"
            },
            {
                "verse": "Ventorum imperia exercet, nautaeque vaganti"
            },
            {
                "verse": "Aeolios acies aperit Vulcania campos."
            },
            {
                "verse": "Iamque sub Eoos saevus tranaverat ortus,"
            },
            {
                "verse": "Assyrios ubi prima legit Matuta labores"
            },
            {
                "verse": "Purpureoque diem veniens Oriente colorat."
            },
            {
                "verse": "Iam maris accipiunt vires Cinyreia regna,"
            },
            {
                "verse": "Cum Venus indigno pectus perculsa dolore:"
            },
            {
                "verse": "\"Si me dilectis adeo disiungis ab oris,"
            },
            {
                "verse": "O genitor, quid enim vestro me sanguine cretam"
            },
            {
                "verse": "Proderit, aut ponti caelo commista fateri"
            },
            {
                "verse": "Semina, quo natam, genitor, quo pignore sancis?\""
            },
            {
                "verse": "Dixerat, atque oculis roseum difflabat amorem."
            },
            {
                "verse": "Tum deus, \"Omnia diva potes Amathusia apud me."
            },
            {
                "verse": "Verum cuncta, vides, saevissimus aequora Nereus"
            },
            {
                "verse": "Impulit, et terrae magis et magis ingruit unda."
            },
            {
                "verse": "Posce aliud, nostrumque explora numen in illo."
            },
            {
                "verse": "Est mihi supremo qua se fert plurimus orbe"
            },
            {
                "verse": "Oceanus, pictumque frequens praeterfluit axem;"
            },
            {
                "verse": "Elysium claro dixerunt nomine Graii."
            },
            {
                "verse": "Hinc tibi, quae laetas animas fortissima quondam"
            },
            {
                "verse": "Pectora, progeniem prima sub origine vestram"
            },
            {
                "verse": "Aurea limitibus praescriptis terra coercet,"
            },
            {
                "verse": "Quas me cunque iubes caeli vectare sub auras,"
            },
            {
                "verse": "Serviat, illustresque ostentet clara nepotes.\""
            },
            {
                "verse": "Excipit hic Venus: \"Haud equidem promissa recusem."
            },
            {
                "verse": "Illa inculta vides loca nunc, quae fertilis ambit"
            },
            {
                "verse": "Vorticibusque cavis lentos Padus explicat orbes."
            },
            {
                "verse": "Olim huc concedet Phrygiis opulentia terris."
            },
            {
                "verse": "Ducet honoratam sobolem Troianus Atestes."
            },
            {
                "verse": "Nulla terra parens tollet se maior ad auras"
            },
            {
                "verse": "Progenie, propiorque humeris pulsabit Olympum,"
            },
            {
                "verse": "Roma meo licet Aenea se iactet alumno,"
            },
            {
                "verse": "Devictumque premat saevis sub fascibus orbem."
            },
            {
                "verse": "Nanque sub altisono Boreas qua fulminat axe"
            },
            {
                "verse": "Atram hyemem late pluvium deducere caelum"
            },
            {
                "verse": "In Romam video, et victis dominarier arvis."
            },
            {
                "verse": "Ast ubi se laetis tollet Ferraria glebis,"
            },
            {
                "verse": "Altius insurget vivax, florensque nepotum"
            },
            {
                "verse": "Fama suis patribus, maioribus obstrepet actis,"
            },
            {
                "verse": "Donec ad Alfonsum sit ventum. Hic fortibus ausis"
            },
            {
                "verse": "Felici extendet fato virtutis honores."
            },
            {
                "verse": "Hunc imitari operosum erit extremique laboris."
            },
            {
                "verse": "Tantum iustitia magnus, tantum intonat armis."
            },
            {
                "verse": "Praeterea frenis positis argentea phoebe"
            },
            {
                "verse": "Cum tacet, et sudum laetis secat aera flam<m>is"
            },
            {
                "verse": "Aeternaque face Ionii tranquilla relucent,"
            },
            {
                "verse": "Candida suspiciens Isabellae protinus ora,"
            },
            {
                "verse": "Ora graves placido gestantia lumine fastus,"
            },
            {
                "verse": "Aurea conspicuis stupeat sua sidera terris."
            },
            {
                "verse": "Non illam magno sub principe coniuge magnum"
            },
            {
                "verse": "Imperium capit, at colles egressa superbos,"
            },
            {
                "verse": "Qua densis iter ostendunt clara ocia sylvis"
            },
            {
                "verse": "Fortunatarum sedes auctura sororum,"
            },
            {
                "verse": "Cum vatum victae vires atque orsa fatiscent,"
            },
            {
                "verse": "Audiet exorata, aderitque vocantibus ultro."
            },
            {
                "verse": "Hic statue, haec nostris esto meta ultima votis.\""
            },
            {
                "verse": "Dixit, et Idalium nemus et frondosa Cythera"
            },
            {
                "verse": "Laeta petit, certasque animo spes concipit alto"
            },
            {
                "verse": "Illustrique suos haurit virtute minores,"
            },
            {
                "verse": "Romanas acies, successoremque decoris"
            },
            {
                "verse": "Invicti, dantemque aeternam in saecula prolem"
            },
            {
                "verse": "Sanguine coniunctum longe miratur Atestem."
            },
            {
                "verse": "At maris immensi domitor volat aequora curru,"
            },
            {
                "verse": "Quem circum assultant informia corpora cete."
            },
            {
                "verse": "Subsidunt acta in spumas crispataque cedunt"
            },
            {
                "verse": "Caerula, et obversis stridunt vaga marmora sulcis."
            },
            {
                "verse": "Qualis ubi aetheria praepes Iovis armiger aula"
            },
            {
                "verse": "Seu pavidum leporem, seu pronum in cornua cervum"
            },
            {
                "verse": "Despiciens, specula celer insidiatus ab alta"
            },
            {
                "verse": "Orbe datur breviore, trahitque in nubibus auras."
            },
            {
                "verse": "Ast illi caput atque rotantia pectora circum"
            },
            {
                "verse": "Funduntur picae ignavae, corvique sequaces"
            },
            {
                "verse": "Solicitataque vulturii gens improba odore."
            },
            {
                "verse": "Nec mora, vocales cogit per caerula fratres"
            },
            {
                "verse": "Velivolae tibicen aquae, cui flexa recurvo"
            },
            {
                "verse": "Turbine concha favens tumido quatit aethera cantu."
            },
            {
                "verse": "Est locus Hesperia in magna, qua flexibus ingens"
            },
            {
                "verse": "Mille fluentisonis amnes Padus excipit undis."
            },
            {
                "verse": "Perpetua hinc atque hinc immani pondere rupes"
            },
            {
                "verse": "It caelo, et rapidae feliciter imperat undae."
            },
            {
                "verse": "Hic ubi sublimes spoliis suspectat ovantis"
            },
            {
                "verse": "Italiae Regina suos Ferraria Divos,"
            },
            {
                "verse": "Mus[s]arum Martisque amplexa penatibus umbram,"
            },
            {
                "verse": "Illi sponte sua nitidis famulatur arenis"
            },
            {
                "verse": "Hesperiae Rex Eridanus, cursuque solutus"
            },
            {
                "verse": "Aurea purpureis libat vestigia lymphis."
            },
            {
                "verse": "Huc omnes vitreis virides Tritones ab antris"
            },
            {
                "verse": "Alta secant, cedunt fluctus, undaeque dehiscunt."
            },
            {
                "verse": "Pars erexerunt pinnas, aurasque morantes"
            },
            {
                "verse": "Captant, et votis aspirant flabra secundis."
            },
            {
                "verse": "Aut solem glaucae densis contex<t>ibus algae"
            },
            {
                "verse": "Defendunt, bifidis trepidant freta fervida caudis"
            },
            {
                "verse": "Convulsumque feris fugit occursantibus aequor."
            },
            {
                "verse": "At parte ex alia viridis chorus ordine longo"
            },
            {
                "verse": "Nereidum comitatur iter, vitreisque sub undis"
            },
            {
                "verse": "Lubrica pellucent labenti pectora fluctu."
            },
            {
                "verse": "Exercent humeros aliae, pars colla ferarum,"
            },
            {
                "verse": "Nant aliae, tremulis respondet plausibus aether,"
            },
            {
                "verse": "Impexi fluitant crines et in aequore ludunt."
            },
            {
                "verse": "Cunctorum in medio pacatis ducitur austris"
            },
            {
                "verse": "Terra ferens clarosque viros animasque beatas."
            },
            {
                "verse": "Cui pater audaces adiunxerat ipse iugales,"
            },
            {
                "verse": "Laetmothoum, Rhothiumque Polyclystumque Haliumque,"
            },
            {
                "verse": "Quos deprensa cavis pelagi sub cotibus imi"
            },
            {
                "verse": "Cymothoe magno genitori effudit in auras,"
            },
            {
                "verse": "Cum vultus et colla iubis mentitus equinis"
            },
            {
                "verse": "Improbus hinnitu scopulos tentaret acuto."
            },
            {
                "verse": "Illi indignantes densos obsistere fluctus"
            },
            {
                "verse": "Irarum tumidis proflabant naribus ignes,"
            },
            {
                "verse": "Acriaque in numerum properata volumina crurum"
            },
            {
                "verse": "Ex<s>inuant, caecaque cient aspergine caelum"
            },
            {
                "verse": "Infrenes; curvi absistunt a pectore montes,"
            },
            {
                "verse": "Ex<s>ultantque vada et latices miscentur amari."
            },
            {
                "verse": "Nunc age, dura premens olidae quid tergora phocae,"
            },
            {
                "verse": "Immensi pecoris custos maris, agmina Proteus"
            },
            {
                "verse": "Dum cogit, lentoque salo riget horrida barba,"
            },
            {
                "verse": "Dic Dea, quae vasto nos ausa es credere ponto."
            },
            {
                "verse": "O dilecta viris et diis dilecta Latinis"
            },
            {
                "verse": "Terra potens, terra imperio decorata potenti,"
            },
            {
                "verse": "Quae magni tecum vectas compendia mundi,"
            },
            {
                "verse": "Nunc ego Romanas acies, pubemque Sabellam"
            },
            {
                "verse": "Praetereo; maior rerum me concitat ardor."
            },
            {
                "verse": "Vos, quibus imperio aspirat Fortuna secundo,"
            },
            {
                "verse": "Magnos heroas, natos melioribus annis,"
            },
            {
                "verse": "Alloquor, Italiae quibus altum nomen inhaeret."
            },
            {
                "verse": "Ite per Eridani fluctus undasque sonantes,"
            },
            {
                "verse": "Laeta manus, quam laetus agit Troianus Atestes,"
            },
            {
                "verse": "Dum consanguineis arridet gloria turmis."
            },
            {
                "verse": "Ante alios duris Alcides clarus in armis"
            },
            {
                "verse": "Ex<s>ultans, trepidumque ciens in praelia Martem"
            },
            {
                "verse": "Itala barbaricis immittet signa maniplis."
            },
            {
                "verse": "Quem quantum imperii commendant sceptra potentis,"
            },
            {
                "verse": "Tantus adest triplici divino munere prole"
            },
            {
                "verse": "Conspiciendus, et ipse tamen sibi cedit in illis."
            },
            {
                "verse": "Sed iam quid rerum perspecto clarius orbe"
            },
            {
                "verse": "Viderit Hippolyto, clarove quid auctius ore"
            },
            {
                "verse": "Pectoreque atque animis Isabellae et praepete lingua"
            },
            {
                "verse": "Omnia qui nitido rimatur lumine Titan,"
            },
            {
                "verse": "Aut quidnam ingenio, divinis maius et armis"
            },
            {
                "verse": "Alfonso, tibi scis alibi, Regina, canendum,"
            },
            {
                "verse": "Calliope, Euganeis iuvenis cum ductus ab agris"
            },
            {
                "verse": "Fervidus audaci deducet carmina nisu."
            },
            {
                "verse": "Nanque huc in tenuem pugnas arcessere cantum"
            },
            {
                "verse": "Non opus est, spaciisque premor disclusus iniquis."
            },
            {
                "verse": "Tunc tibi munificos animos, illustria facta"
            },
            {
                "verse": "Dicendum, ac forti quaesitos Marte triumphos,"
            },
            {
                "verse": "Ancipiti ut toties bellatum in moenibus ausu,"
            },
            {
                "verse": "Ut propulsato sublata ex orbe trophaea,"
            },
            {
                "verse": "Inclyta Mausoli cedat quibus aura maritae."
            },
            {
                "verse": "Sed mea quid revocas ad te, clarissima Tellus,"
            },
            {
                "verse": "Carmina, solicitas nostros quid, Mantua, cantus,"
            },
            {
                "verse": "Mantua, cui gonsaga Domus, cui flam<m>ea Martis"
            },
            {
                "verse": "Pectora, Minciadesque manus armantur in hostem?"
            },
            {
                "verse": "Quid tua Benacus scindens uxorius arva"
            },
            {
                "verse": "Turgidior sese dotalibus addidit undis?"
            },
            {
                "verse": "An quod Atestino pariter sub sidere fulgens"
            },
            {
                "verse": "Grandior adiunctis ex<s>ultat curia Divis?"
            },
            {
                "verse": "Dii patrii Indigetes sacrosanctique Penates,"
            },
            {
                "verse": "Ipsa suis residens Isabella calentibus aris"
            },
            {
                "verse": "Prospiciat fractis pacato numine Musis"
            },
            {
                "verse": "Invictumque manu atque animis sortita maritum"
            },
            {
                "verse": "Auctaque sidereo non uno tempore foetu"
            },
            {
                "verse": "Divinis validum fratrem miretur in armis,"
            },
            {
                "verse": "Quid tantum ferro valeat, quid fulmine tantum"
            },
            {
                "verse": "Fortia disiecto disturbet moenia vallo,"
            },
            {
                "verse": "Unde fluant tumidis generosae fluctibus irae."
            },
            {
                "verse": "Conscia, magnanimo pariter commista pudore"
            },
            {
                "verse": "Pectoribus semel ut virtus incanduit altis,"
            },
            {
                "verse": "Infractis infesta cadunt Mavortia pilis"
            },
            {
                "verse": "Pila, sonant flictu galeae, truncosque volutant"
            },
            {
                "verse": "C<a>ede viros victo rorantes sanguine rivi."
            },
            {
                "verse": "Testis erit miserae clades infanda Ravennae."
            },
            {
                "verse": "Fortia cum gravibus vectabunt funera plaustris,"
            },
            {
                "verse": "Sanguine tum latos humeros aspersus Hibero"
            },
            {
                "verse": "Igneus ante alios acies turbabit apertas"
            },
            {
                "verse": "Restituetque loco victos, totumque duorum"
            },
            {
                "verse": "Ipse exercituum referet decus, hic ubi sistet"
            },
            {
                "verse": "Spiritus, invictique animum victoris anhelans"
            },
            {
                "verse": "Confertos c<a>eso vastabit milite campos."
            },
            {
                "verse": "Ut quondam Alpinas augentia robora rupes"
            },
            {
                "verse": "Stant connixa altis radicibus, unde sonantes"
            },
            {
                "verse": "Secura irrident austros, ubi Circius urget"
            },
            {
                "verse": "Protinus eversis tollunt fastigia plantis."
            },
            {
                "verse": "Intus hiant vastique specus altaeque cavernae."
            },
            {
                "verse": "Salve, summe parens patriae, dux unice bello,"
            },
            {
                "verse": "Nate Diis Italis, Italum pater alme Deorum,"
            },
            {
                "verse": "Alfons bellipotens, quo non praestantior alter"
            },
            {
                "verse": "Sanguineas animare acies, obducere turres,"
            },
            {
                "verse": "Signa inferre cavis cuneis, dum fluctuat hostis,"
            },
            {
                "verse": "Aut disturbatas ferro reparare cohortes,"
            },
            {
                "verse": "Urbis excidio petere, obsidione tenere."
            },
            {
                "verse": "Surge potens, terraeque minax caeloque vocanti"
            },
            {
                "verse": "Surget et armorum tecum decus extinctorum."
            },
            {
                "verse": "Atque olim audebis magnis volventibus annis"
            },
            {
                "verse": "Aurea cognato deducere saecula mundo."
            },
            {
                "verse": "Perpetuo et cingens divina haec litora muro"
            },
            {
                "verse": "Institues sylvam omnigenam, genus omne animantum"
            },
            {
                "verse": "Et pisces et quadrupedes pictasque volucres,"
            },
            {
                "verse": "Hic ubi Atestinas ingens Padus audit habenas,"
            },
            {
                "verse": "Cervasque et capreas, leporumque agitata pavore"
            },
            {
                "verse": "Pectora, et intactas tenera cervice iuvencas."
            },
            {
                "verse": "Nulla leves aditus animalia noxia tardant,"
            },
            {
                "verse": "Matrum mille legunt teneri vestigia damae."
            },
            {
                "verse": "Non apri irarum memores febrisve leonum,"
            },
            {
                "verse": "Aut hominum insolito gaudens panthera furore,"
            },
            {
                "verse": "Verum agilis tremulo dat in aera corpore saltum"
            },
            {
                "verse": "Capreolus, luxuque fremit, blandeque coruscat"
            },
            {
                "verse": "Cornibus, et pugnae Venerem proludit acerbam."
            },
            {
                "verse": "Plurima praeterea formis animalia miris,"
            },
            {
                "verse": "Vecta peregrinis animosi flatibus Euri,"
            },
            {
                "verse": "Assyria Hesperio mutarunt pabula caelo."
            },
            {
                "verse": "Inde canem meditans, incursus inde leporum,"
            },
            {
                "verse": "Perplexis temere latitans in sepibus hoedus"
            },
            {
                "verse": "Vagiit, et pavida signavit voce parentem,"
            },
            {
                "verse": "Arida quae caro metuens ieiunia foetu,"
            },
            {
                "verse": "Aut dulcem cytisum aut udum depasta salictu<m>,"
            },
            {
                "verse": "Implet odoratis distentum frondibus uber."
            },
            {
                "verse": "Pone sub Alfonso mecum, grex parve, timorem,"
            },
            {
                "verse": "Tutus age, et magnos disce hic cognoscere Divos."
            },
            {
                "verse": "Non aberunt corili, non pix, non poma, nec himbris"
            },
            {
                "verse": "Non admissurae fagi solemque cadentem."
            },
            {
                "verse": "At procul apricos arcent pineta colubros."
            },
            {
                "verse": "Hinc horti Hesperidum rident, hinc laetus Adonis"
            },
            {
                "verse": "Et Rex Phaeacum, atque illustri discolor umbra"
            },
            {
                "verse": "Populus, Herculeos foliis imitata labores,"
            },
            {
                "verse": "Moraque castaneaeque, pyrus, cerasique nucesque,"
            },
            {
                "verse": "Doctaque non alio transmittere vitis odores,"
            },
            {
                "verse": "Et quaecunque sinu felix Pomona reducto"
            },
            {
                "verse": "Sparsura ad fontis scatebras et ad ampla reportat"
            },
            {
                "verse": "Atria, Niliacos muro victura labores,"
            },
            {
                "verse": "Ut, quoniam toto princeps erit optimus orbe,"
            },
            {
                "verse": "Huc magni deducta orbis deserviat ora."
            },
            {
                "verse": "Talia flam<m>ato divinus pectore vates"
            },
            {
                "verse": "Mira Diis pelagi, nobis ventura profudit,"
            },
            {
                "verse": "Donec eos Rex Eridanus pleno accipit alveo"
            },
            {
                "verse": "Pumicibusque cavis epularum apponit honores."
            },
            {
                "verse": "Iamque extrema canit cornu vestigia Triton."
            },
            {
                "verse": "Tum vero indigenae superant nemora avia Nymphae,"
            },
            {
                "verse": "Capripedumque pecus Fauni prolesque biformes"
            },
            {
                "verse": "Huc illuc volvunt oculos, et victa stupescit"
            },
            {
                "verse": "Rustica mens inhiansque ignotis pascitur oris."
            },
            {
                "verse": "Tum laetas animas superumque ad lumen ituras"
            },
            {
                "verse": "Haurit inexpletum admirans, haeretque tuendo."
            },
            {
                "verse": "O mihi si liceat Laureto assistere, et o si"
            },
            {
                "verse": "Rara exoptatam decerpere laude coronam,"
            },
            {
                "verse": "Idque volens Isabella suo probet optima nutu,"
            },
            {
                "verse": "Se Divam confessa, suo se numine passa"
            },
            {
                "verse": "Affari, pia vota haud aspernata precantum,"
            },
            {
                "verse": "Tantum Phoebaeo sublatus ad alta furore,"
            },
            {
                "verse": "Aerias humeris sedes et turbida pulsans"
            },
            {
                "verse": "Nubila, despectas terras sub voce relinquam."
            },
            {
                "verse": "Unde ego Gonsiacis deducens clarus Atestem,"
            },
            {
                "verse": "Iuppiter omnipotens, videam per saecula rerum"
            },
            {
                "verse": "Nil maius, nil praeterea toto orbe secundum,"
            },
            {
                "verse": "Iam mea cum Decimam spirabunt carmina Mus[s]am"
            },
            {
                "verse": "Atque Pudicitiam et susceptum in pectora Phoebum,"
            },
            {
                "verse": "Atque ut magnanimas internitet heroinas,"
            },
            {
                "verse": "Haud secus ac, liquidis ubi nox collucet ocellis"
            },
            {
                "verse": "Flam<m>atumque vago crebrescit sidere caelum,"
            },
            {
                "verse": "Hesperus, oceani puris perfusus in undis,"
            },
            {
                "verse": "Emicat, et rutilos iaculatur fulgidus ignes."
            }
        ]
    ]
}