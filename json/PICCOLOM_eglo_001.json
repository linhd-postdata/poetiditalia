{
    "author": "Enea Silvio Piccolomini",
    "title": "egloga",
    "url": "http://www.poetiditalia.it/texts/PICCOLOM|eglo|001",
    "text": [
        [
            {
                "verse": "Silvius"
            },
            {
                "verse": "Rupibus in nostris que te fortuna coegit"
            },
            {
                "verse": "Solus ut ignotis ualeas te credere siluis?"
            },
            {
                "verse": "Te ne, Vegi, agnosco? Ni me tua fallit imago,"
            },
            {
                "verse": "Ipsum te uidi dumosa in rupe canentem"
            },
            {
                "verse": "Tum, potum pastos agerem dum ad flumina tauros;"
            },
            {
                "verse": "Nanque et oues iuxta memini pinusque secutas,"
            },
            {
                "verse": "Cum me forte tuos iussisti ediscere uersus."
            },
            {
                "verse": "Vegius"
            },
            {
                "verse": "O Silui, hac etiam gratum quod te alloquor hora"
            },
            {
                "verse": "Et quod me nosti; ueniet nec gratior usquam"
            },
            {
                "verse": "Alter in occursum; nam me tua fistula mestum"
            },
            {
                "verse": "Solari et poterit longos abolere dolores."
            },
            {
                "verse": "Nanque ego per siluas et per deserta ferarum"
            },
            {
                "verse": "Errabundus agor, nostri si forsitan ulla"
            },
            {
                "verse": "Cesaris occurrant uestigia, quando secutum"
            },
            {
                "verse": "His illum accepi rigidas in montibus ursas."
            },
            {
                "verse": "Silvius"
            },
            {
                "verse": "Falleris. Hac ipsa nunquam regione moratur"
            },
            {
                "verse": "Cesar, et, ignaro si qucquam credis amico,"
            },
            {
                "verse": "Collibus his frustra nemorum sub nocte iacebis."
            },
            {
                "verse": "Sed que tanta sui tenuit te causa uidendi?"
            },
            {
                "verse": "Vegius"
            },
            {
                "verse": "Si nescis: semper pastoribus ille faudendum"
            },
            {
                "verse": "Duxit, et agrestes prospexit honore poetas."
            },
            {
                "verse": "Ipse meam forsan (quamuis sit rustica) musam"
            },
            {
                "verse": "Audiet atque, meis dederit si pascua capris,"
            },
            {
                "verse": "Mille suas referam prestanti carmine laudes."
            },
            {
                "verse": "Sed nunc in uiridis que scripsi carmina fagi"
            },
            {
                "verse": "Corticibus noster cupiebam cesar haberet."
            },
            {
                "verse": "Uerum incerta sequor uestigia; montibus illum"
            },
            {
                "verse": "Omnibus exquiro siluasque reuertor ad omnes,"
            },
            {
                "verse": "Si mihi uel tellus daret hunc ex omnibus una."
            },
            {
                "verse": "Sed qud agam? Tu me pastorem dirige, de te"
            },
            {
                "verse": "Si bene quid merui: uituli dum sepe rogares"
            },
            {
                "verse": "Ostendi furem, qui sub spineta latebat."
            },
            {
                "verse": "Silvius"
            },
            {
                "verse": "Quid facias, mecum noctem ni duxeris unam?"
            },
            {
                "verse": "Quo ducas pecudes, cupidas quoque graminis agnas,"
            },
            {
                "verse": "Quas uia saxosis confecit uallibus? Et nox"
            },
            {
                "verse": "Iam ruit etherei de uertice missa balini;"
            },
            {
                "verse": "Omnia uillarum superat iam culmin fumus;"
            },
            {
                "verse": "Uxores fessis reparant alimenta bubulcis."
            },
            {
                "verse": "Fronde sub hac igitur somnum captabis opaca"
            },
            {
                "verse": "Propter aque riuum. Sed nos dum somnus habebit"
            },
            {
                "verse": "Picula seruabit teneros cum matribus edos."
            },
            {
                "verse": "At prius ex orto sumetur cenula nostro"
            },
            {
                "verse": "Et que iam longo pendere sub arbore poma"
            },
            {
                "verse": "Tempore sum passus, nunc ipsa legemus ouantes"
            },
            {
                "verse": "Hospitibus seruata diu. Nec copia desit"
            },
            {
                "verse": "Lactis. Adhuc plene pressabimus ubera capre."
            },
            {
                "verse": "Crastina cumque dies hortalisque ipse rubebit"
            },
            {
                "verse": "Hic sublimis apex, somno surgemus et ere"
            },
            {
                "verse": "Proxima conducta superabimus equora cimba"
            },
            {
                "verse": "Illuc, e medio tumulus quo surgit aquarum."
            },
            {
                "verse": "Ad dominum uenies domino gratissimus hospes,"
            },
            {
                "verse": "Si cantare uenis et respondere paratus."
            },
            {
                "verse": "Nanque ego carminibus quid possit uterque canoris"
            },
            {
                "verse": "Experiar, uersu quamuis superandus amici."
            },
            {
                "verse": "Tunc, ut amare tuam dignabitur ille cicutam,"
            },
            {
                "verse": "Protinus incipies pastorum primus haberi."
            },
            {
                "verse": "Fortunate puer! Tum cesaris ora uidebis."
            },
            {
                "verse": "Huius enim maior (quem nosti) Pollio frater"
            },
            {
                "verse": "Principis assidua sequitur uestigia cura"
            },
            {
                "verse": "Siue domi fuerit ciuilia iura daturus"
            },
            {
                "verse": "Bellorumque modos ducibus dicturus habendos"
            },
            {
                "verse": "Siue acres uenetur apros seu rura pererret"
            },
            {
                "verse": "Cesar: adest semper qui Pollio consulat auri."
            },
            {
                "verse": "Hec ego, lacte domum plenam dum ferre solebam"
            },
            {
                "verse": "Mulctram, inter pueros memini dixisse Menalcam."
            },
            {
                "verse": "Quanto igitur poterit dominus te tollere honore!"
            },
            {
                "verse": "Inuidus Italia uictus concedet Amintas."
            },
            {
                "verse": "Vegius"
            },
            {
                "verse": "Muse, noster amor, quarum me lacte fouendum"
            },
            {
                "verse": "Prima dies habuit, surgentem ornate poetam."
            },
            {
                "verse": "Ecce feror; magnis me uectat honoribus etas"
            },
            {
                "verse": "Proxima, Coruino rumpantur ut ilia Tusco."
            },
            {
                "verse": "Spargite nunc ederas, summittite fontibus umbras,"
            },
            {
                "verse": "Siluius ut nostras possit contingere baccas."
            },
            {
                "verse": "Hic decus omne meum, uestri solamen alumni."
            },
            {
                "verse": "Cui modo que meritis reddemus premia tantis?"
            },
            {
                "verse": "Bina tibi, Silui, (quod possum) pocula dono."
            },
            {
                "verse": "Accipe, quis torno facilem superaddidit Eglen"
            },
            {
                "verse": "Alchimedon magno nectentem uincla Sileno."
            },
            {
                "verse": "At domino quicunque meis ab ouilibus edi"
            },
            {
                "verse": "Prouenient magno mittentur honore quotannis,"
            },
            {
                "verse": "Et pinguis uitulus, quem non pudet ubera mtris"
            },
            {
                "verse": "Ducere, qui nullo uexabit robora cornu,"
            },
            {
                "verse": "Cesar ut ille sui cognoscat carmina uatis."
            },
            {
                "verse": "Sed ueniam quocunque mones, quocunque iubebis."
            },
            {
                "verse": "Interea medio que surgit gurgite moles?"
            },
            {
                "verse": "Dic age quo prono descendant remige lembi,"
            },
            {
                "verse": "Siquid habes dignum dictu dignumque relatu"
            },
            {
                "verse": "Quodque domi possim solita cantare cicuta."
            },
            {
                "verse": "Silvius"
            },
            {
                "verse": "Non inuisa petis. Ueteri si credimus euo,"
            },
            {
                "verse": "Hec loca letifero quondam serpente teneri"
            },
            {
                "verse": "Collibus affirmant, qui plurimus heserat istis,"
            },
            {
                "verse": "Principio rerum, multis labentibus annis."
            },
            {
                "verse": "Tunc et oues nulle circum nulleque capelle"
            },
            {
                "verse": "Pinguia nec magni tondebant pasqua tauri."
            },
            {
                "verse": "Nulla domus fuerat, nullus quoque pastor et agri"
            },
            {
                "verse": "Nullus arator erat, nullum uineta ligonem"
            },
            {
                "verse": "Passa fuere: malum compleuerat omnia uirus."
            },
            {
                "verse": "Tunc, ut erat uita sanctissimus, aduenit hospes"
            },
            {
                "verse": "Iulius, ingenio uiuax, qui fluctibus unus"
            },
            {
                "verse": "Preciperet, magnis qui tempestatibus, et qui"
            },
            {
                "verse": "Cogeret imperio cunctos hominesque ferasque."
            },
            {
                "verse": "Greculus hic primum ualli cum proximus esset,"
            },
            {
                "verse": "Huc illuc uoluens oculos plena omnia uidit"
            },
            {
                "verse": "Anguibus atque lacu multas capita alta ferentes"
            },
            {
                "verse": "Bestiolas. Paruo stetit et post tempore dixit"
            },
            {
                "verse": "Extenditque manum: \"immedicatis morsibus ite,"
            },
            {
                "verse": "Ite procul celeres nostris e finibus, angues.\""
            },
            {
                "verse": "Nec mora sublatis abierunt passibus illi,"
            },
            {
                "verse": "Ac uelut admonitus iussu monituque deorum"
            },
            {
                "verse": "Siquis adest, nulli nocuit nullumque momordit."
            },
            {
                "verse": "Ille deo fidens et captus amore locorum"
            },
            {
                "verse": "Credit se magnis his fluctibus et pede sicco"
            },
            {
                "verse": "Ingreditur nulla corpus subeunte biremi;"
            },
            {
                "verse": "Sub pedibus tunica ceu uectus nauibus ibat"
            },
            {
                "verse": "Atque locum tenuit, quo cernitur insula, saxum"
            },
            {
                "verse": "Hoc fuit et nudum pulso sepente relictum."
            },
            {
                "verse": "Ille senex fessus multisque laboribus actus"
            },
            {
                "verse": "\"Hic moriemur\" ait \"sedemque hanc ossibus unam"
            },
            {
                "verse": "Eligimus nostris; hic ultima conditur edes.\""
            },
            {
                "verse": "Inde domum struxit diuini numinis, in qua"
            },
            {
                "verse": "Plurimus accensa consurgit lampade fumus"
            },
            {
                "verse": "Et sua perpetuo celebrat diuina sacerdos."
            },
            {
                "verse": "Mille deo uatem, que nunc altaria fumant,"
            },
            {
                "verse": "Erexisse ferunt fugientem grecula regna"
            },
            {
                "verse": "Urbibus Italie in nostris centumque sacrasse"
            },
            {
                "verse": "Templa Ioui magno; sed cum se transtulit ad nos"
            },
            {
                "verse": "(Res est nota) senex populis comitantibus ibat,"
            },
            {
                "verse": "Has quorum eternum terras tenuere minores."
            },
            {
                "verse": "Illic ergo diem clausit, quando omnia uidit"
            },
            {
                "verse": "Structa locis, animamque deo, sed corpora templo"
            },
            {
                "verse": "Commisit, quo quisque malis uexatus ab umbris"
            },
            {
                "verse": "Pastorum refugit et mentem liberat egram."
            },
            {
                "verse": "Nanque bibit patera uinum, cum qua ille bibebat,"
            },
            {
                "verse": "Que lapide ingenuo splendet, dextramque bacillo"
            },
            {
                "verse": "Porrigit, ille senex quo se firmare solebat."
            },
            {
                "verse": "Edificata suis tunc est cultoribus Orta,"
            },
            {
                "verse": "Piscibus ac pomis et pulchra diues oliua."
            },
            {
                "verse": "Que contra medio uallis respondet Apella est,"
            },
            {
                "verse": "Mella fauo et dulces que sumit uitibus uuas."
            },
            {
                "verse": "Triginta ueteri pulchras regit ordine uillas"
            },
            {
                "verse": "Insula cui seruit, cui munera lactis et edos"
            },
            {
                "verse": "Mittimus et ruris dominum pecorisque uocamus."
            },
            {
                "verse": "Ad quem cum uenies, diuum uidisse putabis."
            },
            {
                "verse": "Hec satis ut stipule committere possis acute"
            },
            {
                "verse": "Et tua que possit cantare sub arbore Clio."
            },
            {
                "verse": "Vegius"
            },
            {
                "verse": "O ego nocturna uidear tibi tetrior umbra,"
            },
            {
                "verse": "Horridiorque urso, calcata uilior herba,"
            },
            {
                "verse": "Si non ista dies toto mihi longior anno est."
            },
            {
                "verse": "Excrucior iam nosse uirum templumque uidere"
            },
            {
                "verse": "Sacratumque senis corpus pateramque bacillumque"
            },
            {
                "verse": "Et domino seruire tuo tecumque uicissim"
            },
            {
                "verse": "Has inter siluas uersus dictare canoros."
            },
            {
                "verse": "Quales tum laudes et qualia nomina nostro"
            },
            {
                "verse": "Attribuam domino! Quanta mihi Pollio cera"
            },
            {
                "verse": "Impressus, quanta resonabit cortice fagi!"
            },
            {
                "verse": "Uictor ut in turma gladio donatur et auro"
            },
            {
                "verse": "Eacide similis duris assuetus in armis"
            },
            {
                "verse": "Sole sub ardenti media cantabitur umbra."
            },
            {
                "verse": "Sed uos, o lauri, uos antiquissima quercus"
            },
            {
                "verse": "Robora, que nostri referetis cesaris acta,"
            },
            {
                "verse": "Unde sit acceptus nostris maioribus anguis"
            },
            {
                "verse": "Uictrices semper ducturus in arma cohortes,"
            },
            {
                "verse": "Regibus accepta dicetis lilia Gallis,"
            },
            {
                "verse": "Qua uirtute Iouis nostro se inxerit ales"
            },
            {
                "verse": "Serpenti, et quanta confecit prelia laude:"
            },
            {
                "verse": "Omnia dicetis ueterum uestigia, lauri."
            },
            {
                "verse": "Parte alia pulchro resonabit carmine pinus"
            },
            {
                "verse": "Queque triumpharint uictricia signa Philippi,"
            },
            {
                "verse": "Pugnatum quotiens fuerit terraque marique"
            },
            {
                "verse": "Fortiter, et capte scribentur classis honores."
            },
            {
                "verse": "Denique qua uenetos affecit clade marinos"
            },
            {
                "verse": "Et florentinas acies et signa subacta"
            },
            {
                "verse": "Dicetis, corili, dicetis carmine nobis."
            },
            {
                "verse": "Omnia uenturi cantabit fata cupressus"
            },
            {
                "verse": "Temporis, et magna tuerit que uoce quieto"
            },
            {
                "verse": "Musa mihi et somnis uecto super auia Cyrre,"
            },
            {
                "verse": "Adstarent dum nimphe omnes, audiret Apollo,"
            },
            {
                "verse": "Populus expediet; nam que mihi dicta futura"
            },
            {
                "verse": "Secula? Que nobis surget uiuentibus etas?"
            },
            {
                "verse": "Regnabit diuus confectis ordine bellis"
            },
            {
                "verse": "Cesar et aurato reuirebunt omnia seclo;"
            },
            {
                "verse": "Nanque redit mundo Saturni certior heres."
            },
            {
                "verse": "O nobis liceat tunc omnia scribere facta"
            },
            {
                "verse": "Cesaris et magnis implere theatra coturnis."
            },
            {
                "verse": "Carmina diuini faciemus proxima Phebi"
            },
            {
                "verse": "Uersibus atque Linum superantia et Orphea magnum."
            },
            {
                "verse": "Sed quid nunc agimus? In me mora non erit et si"
            },
            {
                "verse": "Nocte uelis media dominum properemus ad ipsum,"
            },
            {
                "verse": "Dum clause seruantur oues et ouilibus agni,"
            },
            {
                "verse": "Clausa nec ipsa lupum trepidant armenta malignum."
            },
            {
                "verse": "Silvius"
            },
            {
                "verse": "Hoc erat extremum, quod de te exculpere uellem,"
            },
            {
                "verse": "Diue poeta; alios tamen expectabimus ortus"
            },
            {
                "verse": "Luciferi; tota prius hec te nocte tenebo."
            },
            {
                "verse": "Hunc tumulum supera, placido succedimus antro."
            }
        ]
    ]
}