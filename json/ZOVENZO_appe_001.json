{
    "author": "Raffaele Zovenzoni",
    "title": "carminum appendix",
    "url": "http://www.poetiditalia.it/texts/ZOVENZO|appe|001",
    "text": [
        [
            {
                "verse": "Francisco Throno Aluvisii f. Raphael Zovenzonius poeta s. p."
            },
            {
                "verse": "Si placet in Turcum quid lusimus, ede, vel ipsis"
            },
            {
                "verse": "Quod legat in templis Phoebus Apollo suis;"
            },
            {
                "verse": "Sin carmen tetricas nostrum, Throne, laeserit aures,"
            },
            {
                "verse": "Edere tu noli: fac tuus ignis edat."
            }
        ],
        [
            {
                "verse": "Raphaeli Zovenzonio vati Franciscus Thronus Aluvisii f. s. p."
            },
            {
                "verse": "Ignis edat, Raphael, tua carmina? carmina Musis"
            },
            {
                "verse": "Digna sacris, Clario carmina digna deo?"
            },
            {
                "verse": "Ocius ignis aquas edet: immortalia sunto"
            },
            {
                "verse": "Carmina, quae volitent docta per ora virum."
            }
        ],
        [],
        [
            {
                "verse": "Si tua nunc \u00e2\u0080\u00a0 sines Stephane \u00e2\u0080\u00a0 cantarier alta"
            },
            {
                "verse": "Carmina, tu vocem memoriamque dabis;"
            },
            {
                "verse": "Corporis et gestus praebeas, o Stephane, nobis"
            },
            {
                "verse": "Orarem ut valeant carmina narrarier."
            }
        ],
        [
            {
                "verse": "d. Ioanni Inderbacchio antistiti Trentino Raphael Zovenzonius d. d."
            },
            {
                "verse": "Surgite pontifices tuque o sanctissime Caesar"
            },
            {
                "verse": "Vosque duces regesque, precor, populique patresque"
            },
            {
                "verse": "Qui Christum colitis, Christum, qui sanguine lavit"
            },
            {
                "verse": "Erroris quidquid nostri admisere parentes;"
            },
            {
                "verse": "Stringite fulmineos enses, trucidate nefandum"
            },
            {
                "verse": "Iudaicum nomen totaque expellite terra!"
            },
            {
                "verse": "At Iudaea fuit virgo, quam Spiritus unam"
            },
            {
                "verse": "Sanctus obumbravit, nostri illa puerpera Christi,"
            },
            {
                "verse": "Iudaeusque fuit Moses sanctique prophetae,"
            },
            {
                "verse": "Et solis sacrum descendit ab aethere manna"
            },
            {
                "verse": "Iudaeis, pelagi quibus incedentibus undae"
            },
            {
                "verse": "Cesserant, dira merso Pharaone procella,"
            },
            {
                "verse": "Quis deus omnipotens flammarum aliquando columnam"
            },
            {
                "verse": "Misit, ut in tenebris luceret et insuper hostes"
            },
            {
                "verse": "Confecit, Iudaea, tuos. Quid grata rependis?"
            },
            {
                "verse": "Audire est operae pretium. Prius obruis omnes,"
            },
            {
                "verse": "Qui tibi vera canunt saxo perimisque machera."
            },
            {
                "verse": "Adde quod ipse tua voluit de virgine nasci"
            },
            {
                "verse": "Quem tu expectabas Messiam, perfida: quid tum?"
            },
            {
                "verse": "Signa facit, morbos curat multumque cadaver"
            },
            {
                "verse": "Suscitat: invidia rapis hunc tristique columna"
            },
            {
                "verse": "Devinctum caedis loro illudisque silenti,"
            },
            {
                "verse": "Et spuis in faciem, barbam vellisque capillum."
            },
            {
                "verse": "Nec satis hoc: crucibus mundi dominumque deumque"
            },
            {
                "verse": "Affigis. Triduo, ut praedixerat, ille resurgit"
            },
            {
                "verse": "Et tecum est; tandem, cunctis cernentibus, ecce,"
            },
            {
                "verse": "Tollitur in caelum, necdum, vesana, peracti"
            },
            {
                "verse": "Paenitet, heu, sceleris: te pascit, te iuvat error,"
            },
            {
                "verse": "Quod velum ante oculos posuere sorores,"
            },
            {
                "verse": "Ne solem videas circumdata morte perenni."
            },
            {
                "verse": "Praeterita ut sileam, quod nuper in urbe Tridenti"
            },
            {
                "verse": "Ausa nefas, puerum lactantem, perdita, blando"
            },
            {
                "verse": "Invitas digito, donec tua tecta subintrat."
            },
            {
                "verse": "Angelus hic Samuelque vafer crudusque Tobias"
            },
            {
                "verse": "Et Moses, cui fas soli novisse futura:"
            },
            {
                "verse": "Ilicet arripiunt puerum clauduntque gementis"
            },
            {
                "verse": "Oscula, pertenerum incendunt diademate collum;"
            },
            {
                "verse": "Crudelis Moses pueri praeputia ferro"
            },
            {
                "verse": "Demetit, hinc rapta stridentem forcipe malam"
            },
            {
                "verse": "Exsecat: excipiunt posito cratere cruorem."
            },
            {
                "verse": "Inde aliud coxae frustum convellitur et sic"
            },
            {
                "verse": "Pascitur haec rabies oculis ardentibus, inde"
            },
            {
                "verse": "In cruce distendunt infantem et quisque gravatum"
            },
            {
                "verse": "Pungit acu: ille oculos in caelum sustulit, unde"
            },
            {
                "verse": "Spiritus aethereas felix effulsit ad arces."
            },
            {
                "verse": "Interea sacer antistes scitarier urbem"
            },
            {
                "verse": "Imperat infantem, raptori et crudele minatur"
            },
            {
                "verse": "Supplicium. O summi miranda potentia Christi,"
            },
            {
                "verse": "Qui nihil occultum voluit: proiectus in undis,"
            },
            {
                "verse": "Ecce Simon sanctus puer est monstrante repertus"
            },
            {
                "verse": "Iudaeo, qui mox Petri fuit aede repostus"
            },
            {
                "verse": "Martyr, et hic claudis, surdis cecisque medetur."
            },
            {
                "verse": "Ar vos carnifices meus Inderbacchus in arcem"
            },
            {
                "verse": "Consilii princeps trahit includitque catenis,"
            },
            {
                "verse": "Afficietque suis, mihi credite, corpora poenis;"
            },
            {
                "verse": "Impius ast animas manet Orcus et impia Ditis"
            },
            {
                "verse": "Tartara, quae Scariot, quae te quoque, maxime, punit"
            },
            {
                "verse": "Herodes, qui rex puerili sanguine cultros"
            },
            {
                "verse": "Foedasti, ut gemitus Rachel et Ramma dederunt."
            },
            {
                "verse": "Hoc genus ulterius, vos o qui sceptra tenetis,"
            },
            {
                "verse": "Hoc genus in terris, genus hoc, precor, esse sinetis?"
            },
            {
                "verse": "Sixte pater, prohibe, prohibe, Federice, cruorem"
            },
            {
                "verse": "Qui nostrum sitiunt, nostris simul urbibus esse"
            },
            {
                "verse": "Amplius; imperii dux Sigismunde Latini,"
            },
            {
                "verse": "Nunc animos ostende tuos, tu porrige flammas,"
            },
            {
                "verse": "In quibus Habraeum scelus exuratur et insons"
            },
            {
                "verse": "Sanguis apud Superos te praedicet; o mea laurus"
            },
            {
                "verse": "Praesidiumque meum, pater Inderbacche Ioannes,"
            },
            {
                "verse": "Perge, vetat nemo, quin perdas perfida, verpos,"
            },
            {
                "verse": "Corpora, quin rapidis cinerem des spargere ventis."
            },
            {
                "verse": "Hoc iubet ipse Deus, iubet hoc tua sancta potestas"
            },
            {
                "verse": "Iustitiae pietasque fidesque et candida virtus,"
            },
            {
                "verse": "Quae te caelicolis est donatura catervis."
            }
        ]
    ]
}