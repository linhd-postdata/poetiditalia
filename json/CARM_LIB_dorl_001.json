{
    "author": "carmina libraria",
    "title": "Petrus Dorlandus, viola anime per modum dyalogi",
    "url": "http://www.poetiditalia.it/texts/CARM_LIB|dorl|001",
    "text": [
        [
            {
                "verse": "epygramma"
            }
        ],
        [
            {
                "verse": "Multiplices cernis iamiam studiose libellos"
            },
            {
                "verse": "Quos impressorum praestitit arte labor"
            },
            {
                "verse": "Ille tamen noster numquam prius usque repertus"
            },
            {
                "verse": "Et fuerat paucis cognitus ante liber."
            },
            {
                "verse": "Utilis in primis frugi et brevis ille libellus"
            },
            {
                "verse": "Sub modicis chartis commoda multa tenens"
            },
            {
                "verse": "At labor est ingens multos percurrere libros,"
            },
            {
                "verse": "Pro multis nobis hic satis unus erit."
            },
            {
                "verse": "Est opus electum: nomen viola atque legenti"
            },
            {
                "verse": "Utilis et nullo frigore laesa viret."
            },
            {
                "verse": "Emptor habes animam valeas quo pascere flore,"
            },
            {
                "verse": "E coelo venit quicquid odoris habet"
            },
            {
                "verse": "O quotiens dices: valeas bene candide Dorlant"
            },
            {
                "verse": "Qui primus doctis tradidit auctor opus."
            }
        ],
        [],
        [
            {
                "verse": "Mathei Herbeni poetae laureati epygramma ad lectores"
            }
        ],
        [
            {
                "verse": "Quisque brevi cupias artis cunctas superare"
            },
            {
                "verse": "Atque oculo mentis cernere mira Dei,"
            },
            {
                "verse": "Ire per ambages ac mille volumina librum"
            },
            {
                "verse": "Non opus est: namque haec perdocet iste liber."
            },
            {
                "verse": "Ergo hebetant artes et dogmata philosophorum,"
            },
            {
                "verse": "Rusticus hic vere doctior esse potest."
            },
            {
                "verse": "Grammaticus solus sapit hic plus arte quam ille"
            },
            {
                "verse": "Qui cunctas alias hac fine posse putat."
            },
            {
                "verse": "Nempe docet gradibus quibus ardua scandere possis"
            },
            {
                "verse": "Naturaeque simul discere quid sit homo."
            },
            {
                "verse": "Nec contentus eris si te quoque noveris ipse"
            },
            {
                "verse": "(Quod magnum est) pariter ducit ad alta Dei."
            },
            {
                "verse": "Nec revocare pedem sinit ad divos properantem"
            },
            {
                "verse": "Ni doctus redeat qui rudis ante fuit."
            },
            {
                "verse": "Hinc tua perpetua merces Dorlande manebit"
            },
            {
                "verse": "Ingenio cuius volvitur iste liber."
            },
            {
                "verse": "Extractus magno summa studio Raymundi"
            },
            {
                "verse": "Theologi sacri quae spatiosa fuit."
            }
        ],
        [],
        [],
        [
            {
                "verse": "Hic effunde preces devote poplite flexo,"
            },
            {
                "verse": "Anna parens ubi cum prole beata sedet"
            },
            {
                "verse": "Ne dubita capies quicquid rogitaveris ipsam,"
            },
            {
                "verse": "Hancque potens precibus iugiter Anna nitet."
            },
            {
                "verse": "Nullius Anna preces umquam dimisit inanes"
            },
            {
                "verse": "Sed tulit optatam candida semper opem."
            },
            {
                "verse": "Ergo piam matrem multo cumulemus honore,"
            },
            {
                "verse": "Nullius vacuas quae sinit esse preces"
            },
            {
                "verse": "Anna parens Iesu Christi genitricis aveto"
            },
            {
                "verse": "A nobis petimus omne repelle nefas."
            }
        ],
        []
    ]
}