{
    "author": "Bonifacio Bembo",
    "title": "ad Cassandram Fidelem",
    "url": "http://www.poetiditalia.it/texts/BEMBO_BO|carm|001",
    "text": [
        [
            {
                "verse": "Bonifacius Bembus Brixiensis Cassandrae Fideli s. d."
            }
        ],
        [
            {
                "verse": "Si decor et formae succendit gratia mentem,"
            },
            {
                "verse": "Nosque rapit nobis ingeniosus Amor."
            },
            {
                "verse": "Nec ferrum atque ignes rerumque pericula mille"
            },
            {
                "verse": "Nec mortem et cum ipsa tot mala morte timent"
            },
            {
                "verse": "Mortales, quot habet pontus, quot terra, quot aer,"
            },
            {
                "verse": "Ut ne certa quidem praemia parva ferant."
            },
            {
                "verse": "Non ipse ingenium, non artis dona Minervae"
            },
            {
                "verse": "In te suspiciam, durior Ismariis?"
            },
            {
                "verse": "Crede mihi: non sum durus, sed versor iniqua"
            },
            {
                "verse": "Sorte diu et multis casibus exagitor;"
            },
            {
                "verse": "Inspiresque licet mihi vel longinqua furorem,"
            },
            {
                "verse": "Mens tamen innumeris concidit ipsa malis."
            },
            {
                "verse": "Heu quoties mecum, te si meliora tulissent"
            },
            {
                "verse": "Saecula, par Sappho docta puella fores;"
            },
            {
                "verse": "Ast ego ne mutire quidem potuisse tot annos"
            },
            {
                "verse": "Aut potero de te nihil cecinisse pati?"
            },
            {
                "verse": "Emoriar prius, at mihi tu, mitissima Vates,"
            },
            {
                "verse": "Da veniam fesso, si rude carmen erit."
            },
            {
                "verse": "Et quamvis alioquin non posset rude carmen"
            },
            {
                "verse": "Non exire a me, praecipue hoc fateor:"
            },
            {
                "verse": "Tu namque aetatis nostrae laus, gloria, pompa,"
            },
            {
                "verse": "Delitiae nobis muneris instar eris."
            },
            {
                "verse": "Ah! Quid 'eris' dixi? Cum sis, mirantur amantque"
            },
            {
                "verse": "Omnes, a divis orta puella bonis."
            },
            {
                "verse": "Orpheum ad cantum motasse cacumina quercus"
            },
            {
                "verse": "Thebanamque ferunt saxa secuta lyram;"
            },
            {
                "verse": "Dum loqueris, tu saxa facis quercusque videri,"
            },
            {
                "verse": "Is stupor invadit, docta puella, viros."
            },
            {
                "verse": "Suscitat ipsa tamen tua me praesentia semper"
            },
            {
                "verse": "Erigit et mentem, quantula cumque mihi est."
            },
            {
                "verse": "Verum animum subeunt hinc fratrum funera, matris"
            },
            {
                "verse": "Illinc; heu misero mater adempta mihi est!"
            },
            {
                "verse": "Heu, dulces fratres, quae vos mihi dira peremit"
            },
            {
                "verse": "Sors, fratres! Cur me non tulit haec eadem?"
            },
            {
                "verse": "At tu, cara parens, potuisti linquere natum?"
            },
            {
                "verse": "Cara parens, saltem me miserata redi."
            },
            {
                "verse": "Tu mihi divitiae, tu vitae summa voluptas,"
            },
            {
                "verse": "Mater, eras. Misero, heu!, mater adempta mihi."
            },
            {
                "verse": "Quid faciam posthac? Moriar. Quid morte beato,"
            },
            {
                "verse": "Sit nedum misero, gratius aut melius?"
            },
            {
                "verse": "Virgo, vides quo me oblitum dolor altus agebat."
            },
            {
                "verse": "Parce, oro, aut nostri tu miserere magis."
            },
            {
                "verse": "Namque tuas laudes dabitur mihi carmina longo"
            },
            {
                "verse": "Dicere fortassis candidiore die."
            }
        ]
    ]
}