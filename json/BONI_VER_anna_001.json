{
    "author": "Bonifacio Veronese",
    "title": "Annayde",
    "url": "http://www.poetiditalia.it/texts/BONI_VER|anna|001",
    "text": [
        [],
        [
            {
                "verse": "Exierat nondum patrios natura per actus"
            },
            {
                "verse": "Set deformis adhuc confusaque stabat ydea"
            },
            {
                "verse": "Yleumque Kaos elementaque mixta sub uno"
            },
            {
                "verse": "Pondere materia totaque errante sub ipso;"
            },
            {
                "verse": "Nec celi nec lumen erat neque motor eorum"
            },
            {
                "verse": "Cum divina parens librabat in ordine cuncta."
            },
            {
                "verse": "Hec est illa quidem Sapientia que fuit ante"
            },
            {
                "verse": "Secula mente Dei, que legibus omnia fecit."
            },
            {
                "verse": "Hec est que celos, stellas orbesque vagantes"
            },
            {
                "verse": "Finxit et infestis dedit illa meatibus ire"
            },
            {
                "verse": "Hec est, hec vere, que fundamenta locavit"
            },
            {
                "verse": "Atque bases terre montes collesque virentes"
            },
            {
                "verse": "Et valles statuit, latices et flumina, fontes,"
            },
            {
                "verse": "Stagna, lacus pelagique estus torrentis et undas;"
            },
            {
                "verse": "Hec que sola Deo residet, que sola ministrat,"
            },
            {
                "verse": "Illius aspectu paradisi effecta fenestra."
            },
            {
                "verse": "Hec es hec mulier que fulsit solis amictu,"
            },
            {
                "verse": "Lunaque sub pedibus cuius, cui clara corona"
            },
            {
                "verse": "Lucentis stelle duodene fronte micabat,"
            },
            {
                "verse": "Hec est summi Patris bonitas, perfectio vera."
            },
            {
                "verse": "Hec tibi que portas vasti dirupit habissi,"
            },
            {
                "verse": "Heumenides manesque truces stigiasque paludes"
            },
            {
                "verse": "Immundasque domos horrentia regnaque mortis."
            },
            {
                "verse": "Hec que delictum delevit ab orbe parentis,"
            },
            {
                "verse": "Hec quam confessor, quam martir, apostolus orat."
            },
            {
                "verse": "Hec quam longevi iam predixere prophete,"
            },
            {
                "verse": "Quam patriarcha colit, cui servit ecclesia soli."
            },
            {
                "verse": "De se lingua loquens non est sic undique tanta"
            },
            {
                "verse": "Maiestas; sic imperium, sic atque tribunal"
            },
            {
                "verse": "Omne quod ipse Deus fuit, hec est omnia secum,"
            },
            {
                "verse": "Previdet et quicquid respondet, et omnis eclisis"
            },
            {
                "verse": "Cedit ei livorque omnis sine turbine perstans,"
            },
            {
                "verse": "Huicve ger<a>rcie subsunt reginaque rerum"
            },
            {
                "verse": "Solaque cunctorum dominatrix. Quidne recursus"
            },
            {
                "verse": "Hiis numeris impende tuis, accede vocate,"
            },
            {
                "verse": "Octaviane: tuus labor est, o maxime princeps,"
            },
            {
                "verse": "Ecclesie fideique vigor, clarissime patrum"
            },
            {
                "verse": "Ac felix adletha Dei, fulgoris et asta,"
            },
            {
                "verse": "Tu qui defense clippeus superabilis ensis,"
            },
            {
                "verse": "Iudicii qui magnus ades, dispone labori"
            },
            {
                "verse": "Ac operi complaude tuo, qui solus nullo"
            },
            {
                "verse": "Linqueris et titulo subscriberis ipse Marie"
            },
            {
                "verse": "Que \"Via Lata\" sonat. \"Mundi dulcissime cardo"
            },
            {
                "verse": "Cardo, fave\". Sic fatus, abit per talia vates."
            },
            {
                "verse": "Sic liceat clamare tibi natalia tante"
            },
            {
                "verse": "Matris et inde Iesu, placida per climata nate."
            }
        ]
    ]
}