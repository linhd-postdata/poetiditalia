{
    "author": "Francesco Filelfo",
    "title": "consolatio",
    "url": "http://www.poetiditalia.it/texts/FILELFO|cons|001",
    "text": [
        [
            {
                "verse": "ad IACOBUM ANTONIUM MARCELLUMFRANCISCI SFORTIAE Mediolanensium ducisconsolatio de obitu VALERII filii"
            }
        ],
        [
            {
                "verse": "Rebus in humanis quisquis sua vota locarit,"
            },
            {
                "verse": "Fallitur: et frustra sperat inane bonum."
            },
            {
                "verse": "Perpetuum nihil est: sibi quod promittere quisquam"
            },
            {
                "verse": "Possit in hoc vitae, care Iacobe, salo."
            },
            {
                "verse": "Nil firmum natura dedit mortalibus usquam"
            },
            {
                "verse": "Hinc variis semper fluctibus obruimur."
            },
            {
                "verse": "Nulli cuncta quidem tribuit Deus optimus uni"
            },
            {
                "verse": "Grata viro; nemo est: quem sua vita iuvet."
            },
            {
                "verse": "Quem formae decorat bonitas roburque superbi"
            },
            {
                "verse": "Corporis: et sensus integritate viget:"
            },
            {
                "verse": "Hic, si lingua minus fuerit facunda loquenti:"
            },
            {
                "verse": "Angitur; ac sese retur iniqua pati."
            },
            {
                "verse": "Quem vero eloquii vis et laus inclyta cunctis"
            },
            {
                "verse": "Mirandum ostendit gentibus et populis:"
            },
            {
                "verse": "Rursus habet causas: quibus usque queratur; et ipsam"
            },
            {
                "verse": "Insimulet sortem: poeniteatque sui."
            },
            {
                "verse": "At cui cuncta simul foecundi corporis adsunt"
            },
            {
                "verse": "Commoda, si desint exteriora bona:"
            },
            {
                "verse": "Mox dolet et semet querulus deplorat, ut unus"
            },
            {
                "verse": "Quem fortuna ferox oderit ipsa nimis"
            },
            {
                "verse": "Unde cupit nummos: populique fugagibus auris"
            },
            {
                "verse": "Ducitur: et flammis aestuat imperii,"
            },
            {
                "verse": "Ambitio malesana premit, versatque flagrantis"
            },
            {
                "verse": "Ignis avariciae mille per insidias."
            },
            {
                "verse": "Quid multis repetam? nihil est in corpore certum."
            },
            {
                "verse": "Nec certi quidquam fors ferat exterior."
            },
            {
                "verse": "Non igitur mentis compos spem ponat in imis"
            },
            {
                "verse": "Hisce bonis; omni quae ratione carent."
            },
            {
                "verse": "Est animus nobis infusus lege superni"
            },
            {
                "verse": "Principis, omnino nescius interitus."
            },
            {
                "verse": "Hunc impollutum quicunque tuebitur omni"
            },
            {
                "verse": "Sorde: queat nulli succubuisse malo."
            },
            {
                "verse": "Ergo quid, Antoni, tanto turbare dolore"
            },
            {
                "verse": "Omnia qui semper pro ratione geras?"
            },
            {
                "verse": "Num quia Valerius puer inclytus aere soluto"
            },
            {
                "verse": "Depositum proprio restituit domino:"
            },
            {
                "verse": "Iure tibi censes primum, Marcelle, dolendum."
            },
            {
                "verse": "Luctisonisque adeo flaetibus ora rigas."
            },
            {
                "verse": "Nonne illum ingratum ducas: cui cesseris usu"
            },
            {
                "verse": "Ad tempusque aliquid: reddere si quaeritur?"
            },
            {
                "verse": "Esse igitur meliore velis mortalis homoque"
            },
            {
                "verse": "Condicione Deo; cuius imago nites?"
            },
            {
                "verse": "Qui sibi noluerit, cum posset; parcere: nobis"
            },
            {
                "verse": "Qui parcat: repetat quo minus ipse suum."
            },
            {
                "verse": "Num queritur tellus: quid tanto scissa labore"
            },
            {
                "verse": "Mox quidquid peperit: interiisse videt?"
            },
            {
                "verse": "An queritur pontus raptis tot piscibus? aer"
            },
            {
                "verse": "Num dolet: amissas quod sibi sentit aves?"
            },
            {
                "verse": "Nos querimur mortem, quae tanta superbia nostra est:"
            },
            {
                "verse": "Ut mortale diem nolit obire genus."
            },
            {
                "verse": "Optandum nil morte magis: quae sola laborum"
            },
            {
                "verse": "Finis in aeternam praebet iter patriam:"
            },
            {
                "verse": "Nanque resurgendi quae spes foret ulla: prius ni"
            },
            {
                "verse": "Mortis vita processerit imperio?"
            },
            {
                "verse": "Vitam solus habet: qui vitam perdit: ut omni"
            },
            {
                "verse": "Corporis illuvie liber in astra volet:"
            },
            {
                "verse": "Calle tuus tali petiit sublimis olympum"
            },
            {
                "verse": "Filius: ut vitam mortis haberet ope."
            },
            {
                "verse": "Corporeis facibus nullis nunc tangitur: omni"
            },
            {
                "verse": "Nunc terrore vacat: nulla cupido premit"
            },
            {
                "verse": "Iam facie regis fruitur visuque superni:"
            },
            {
                "verse": "Iam sentit: quam sint omnia nostra nihil."
            },
            {
                "verse": "Cur igitur tanto moerens cruciare flagello"
            },
            {
                "verse": "Cum videas nato iam nihil esse mali?"
            },
            {
                "verse": "Nunc iterum fortasse tua dum mente volutas"
            },
            {
                "verse": "Illius et mores ingeniumque ferax:"
            },
            {
                "verse": "Nec desyderium potes eius ferre, nec ora"
            },
            {
                "verse": "Illius et roseas non meminisse genas"
            },
            {
                "verse": "Vultu talis erat; venetos te qualis in omnes"
            },
            {
                "verse": "Tum specie primum tum gravitate facit."
            },
            {
                "verse": "Inque oculis inerant intutus rite paterni"
            },
            {
                "verse": "Scintillae: radians quas decorabat honos."
            },
            {
                "verse": "Quique coma Phoebum referens divamque pudore"
            },
            {
                "verse": "Artemin, eximio corpore totus erat."
            },
            {
                "verse": "Hinc aderant vires, hinc vox ea cygnea miros"
            },
            {
                "verse": "Concentus resonans, linguaque nectarea"
            },
            {
                "verse": "Commoda magna tuo fuerant haec omnia nato,"
            },
            {
                "verse": "Antoni, loeto debita cuncta tamen:"
            },
            {
                "verse": "Quidquid enim ex aliquo genitum concesseris: omne"
            },
            {
                "verse": "Interit id tandem: fitque quod ante fuit,"
            },
            {
                "verse": "Est animus solus coelestis regis imago:"
            },
            {
                "verse": "Qui metuit nullas mortis obire vices."
            },
            {
                "verse": "Hunc qui rite colit: qui labe tuetur ab omni:"
            },
            {
                "verse": "Est solus sapiens, atque Dei similis."
            },
            {
                "verse": "Valerius talem cum se praestaret in omnem"
            },
            {
                "verse": "Curriculum vitae per genus omne boni:"
            },
            {
                "verse": "Nil nisi mentis opus semper curabat alendae:"
            },
            {
                "verse": "Unde piis studiis deditus usque fuit."
            },
            {
                "verse": "Eloquium placuit: quo mentis sensa repostae"
            },
            {
                "verse": "In medium melius promeret ipse suae."
            },
            {
                "verse": "Nil puerile puer leni fundebat ab ore."
            },
            {
                "verse": "Vicerat aetatem viribus ingenii"
            },
            {
                "verse": "Se facilem cunctis praebebat, at omnibus uti"
            },
            {
                "verse": "Non ita promptus erat; ni bene nosset eos:"
            },
            {
                "verse": "Nanque videbat, ceu mores alerentur ab ipsis"
            },
            {
                "verse": "Moribus, hinc gravibus se dabat usque viris"
            },
            {
                "verse": "Te sibi proponens penitus curabat: ut ore"
            },
            {
                "verse": "Os vultumque tuum sedulus inspiceret:"
            },
            {
                "verse": "Corporis hinc habitum gestumque industrius omnem"
            },
            {
                "verse": "Ac motum referens in patre totus erat."
            },
            {
                "verse": "Haec fortasse doles, quae te Marcelle iuvabant"
            },
            {
                "verse": "Cum vita illius disperiisse simul."
            },
            {
                "verse": "At non iure doles; tua si te incommoda torquent."
            },
            {
                "verse": "Cum bene sit nato: cur, Iacobe, doles?"
            },
            {
                "verse": "Excute vim mentis te collige motibus atris"
            },
            {
                "verse": "Imperitet ratio, te tibi restitue."
            },
            {
                "verse": "Quo nunc vis animi cessit robustior illa"
            },
            {
                "verse": "Te modo quae tantis laudibus extulerat?"
            },
            {
                "verse": "Nam memini mecum quo tempore bella gerebas"
            },
            {
                "verse": "Legatus sociis missus ab hadriacis."
            },
            {
                "verse": "Nulla tuum poterat formido tangere pectus"
            },
            {
                "verse": "Nulla sagiptarum, nulla pericla necis."
            },
            {
                "verse": "Nil nisi te clarae probitatis gloria, nullum"
            },
            {
                "verse": "Delectabat opus laudis inops meritae."
            },
            {
                "verse": "Num tibi quod virtus peperit clarissima tantum"
            },
            {
                "verse": "Nomen apud populos nobilis Italiae"
            },
            {
                "verse": "Id quasi fortunae prostratus vulnere, tetris"
            },
            {
                "verse": "Involui tenebris perpetuare volens."
            },
            {
                "verse": "Quid paritur nobis in vitae fluctibus huius:"
            },
            {
                "verse": "Quod dignum vita dicere iure queas?"
            },
            {
                "verse": "Gloria tam multi merces est sola laboris"
            },
            {
                "verse": "Magnanimis semper suspicienda viris"
            },
            {
                "verse": "Hanc ne velis ulla perfundi labe subacti"
            },
            {
                "verse": "Pectoris. Haud patitur gloria flere suos"
            },
            {
                "verse": "Flere decet miseros: qui nil meruere gerendo"
            },
            {
                "verse": "Quos probitatis honos nullus ad alta tulit."
            },
            {
                "verse": "At sua Valerius superavit fata merendo:"
            },
            {
                "verse": "Qui supra aetatem claruit ingenio:"
            },
            {
                "verse": "Namque illi puero fuerat vis intima quaedam"
            },
            {
                "verse": "Viribus humanis maior et integrior"
            },
            {
                "verse": "Hinc inerat splendor verbis: hinc maxima rebus"
            },
            {
                "verse": "Pondera: quae cordis sensa darent gravia."
            },
            {
                "verse": "In primisque Deum summo veneratus honore"
            },
            {
                "verse": "Fucatas omnis despiciebat opes"
            },
            {
                "verse": "Omnia terreni temnebat praemia fastus."
            },
            {
                "verse": "Quod queat amitti: nil ratus esse bonum."
            },
            {
                "verse": "Non igitur moritur: qui regi vivit olympi."
            },
            {
                "verse": "Nec miser esse potest: quem Deus ipse beat."
            },
            {
                "verse": "Nunc agit aeternam vitam, nunc ille beatis"
            },
            {
                "verse": "Spiritibus mixtus omnia nostra videt"
            },
            {
                "verse": "Et cernit: quam varia homines fallaxque cupido"
            },
            {
                "verse": "Detinet: et quam sit ridiculosus honos:"
            },
            {
                "verse": "Nam quid in humanis non est mutabile rebus"
            },
            {
                "verse": "Motum quaeque tenent inferiora suum?"
            },
            {
                "verse": "Quas oriens florere rosas despectat Apollo"
            },
            {
                "verse": "Has languere videt: cum petit antra maris."
            },
            {
                "verse": "Dum loquor haec: furtim volat irrevocabilis aetas"
            },
            {
                "verse": "Estne idem in nobis: quod modo, amice, fuit?"
            },
            {
                "verse": "Quem finem rebus statuit natura Deusve"
            },
            {
                "verse": "Hunc hominum nulli praeteriisse licet."
            },
            {
                "verse": "Quod si naturae nunquam mutabitur ordo"
            },
            {
                "verse": "Ferreus: et finis inferiora manet:"
            },
            {
                "verse": "Quid querimur mortem: qua nil natura creatrix"
            },
            {
                "verse": "Dignis laude viris repperit utilius?"
            },
            {
                "verse": "Hac in luce boni quod tantum ponimus: hora"
            },
            {
                "verse": "Cuius nulla vacat flaetibus aut gemitu?"
            },
            {
                "verse": "Quem natum dederis: cuius lux una labore"
            },
            {
                "verse": "Corporis aut animi libera praetereat?"
            },
            {
                "verse": "At fortuna minax quot secum incommoda portat"
            },
            {
                "verse": "Quotidie variis insidiosa viis?"
            },
            {
                "verse": "Cui magis alludit: blandisque dolosa beato"
            },
            {
                "verse": "Vultibus applaudit: hunc mage fraude premit."
            },
            {
                "verse": "Cyrus magna suis subiecit regna triumphis"
            },
            {
                "verse": "Et princeps toto maximus orbe fuit."
            },
            {
                "verse": "Hunc autem ingenti ultrix inflammata furore"
            },
            {
                "verse": "Ad poenam fastus utre vocat Tomyris."
            },
            {
                "verse": "Magnus Alexander parvo cum milite Gangen"
            },
            {
                "verse": "Usque sub extremu m praelia victor agit"
            },
            {
                "verse": "Quem maiora animo versantem facta feroci"
            },
            {
                "verse": "Ostendit Babylon: quam nihil esset homo."
            },
            {
                "verse": "Quid memorem Alciden: qui totum stragibus orbem"
            },
            {
                "verse": "Innumeris fundens nomen in astra tulit?"
            },
            {
                "verse": "Ast hinc foeminea sublatus fraude, monet nos"
            },
            {
                "verse": "Humanis nullam rebus inesse fidem."
            },
            {
                "verse": "Quid mihi magnanimi referantur Caesaris arma:"
            },
            {
                "verse": "Terra quibus dederat colla subacta iugo?"
            },
            {
                "verse": "Nonne hunc fortunae mutatis flatibus enses"
            },
            {
                "verse": "Civiles toto corpore confodiunt?"
            },
            {
                "verse": "Annibalis, Pyrrhi clarique Themistoclis idem"
            },
            {
                "verse": "Exitus humanas quam bene ridet opes:"
            },
            {
                "verse": "Sola quidem mors est: quae cunctis debita, solvit"
            },
            {
                "verse": "Mortalis cura nos, Iacobe, gravi."
            },
            {
                "verse": "Quo mage res homini laete fluxisse videntur"
            },
            {
                "verse": "Hoc magis infelix angitur, atque magis"
            },
            {
                "verse": "Nemo est: ipse sui qui non sibi conscius esse"
            },
            {
                "verse": "Iure queat: nisi sit mentis inops propriae."
            },
            {
                "verse": "Quis voti compos adeo fuit ullus: eundem"
            },
            {
                "verse": "Ut non poeniteat id licuisse sibi?"
            },
            {
                "verse": "Utendum est modice: qua nos Deus optimus uti"
            },
            {
                "verse": "Sorte dedit: non est cura adhibenda malo."
            },
            {
                "verse": "Submissos animos Deus adiuvat: atque benignis"
            },
            {
                "verse": "Prosequitur rebus: qui tumet usque cadit."
            },
            {
                "verse": "Magna quidem virtus patientia, flectit olympum"
            },
            {
                "verse": "Consilium placat iudiciumque Dei."
            },
            {
                "verse": "Pone igitur luctum, Marcelle, resume fugatas"
            },
            {
                "verse": "Eia animi vires, sisque tui similis."
            },
            {
                "verse": "Hoc sibi Franciscus petit a te Sfortia munus"
            },
            {
                "verse": "Cui morem par est, ut vir amice geras."
            },
            {
                "verse": "Quanta senatori veneto sit habenda severi"
            },
            {
                "verse": "Moris cura tenes: pone igitur lachrymas."
            }
        ]
    ]
}