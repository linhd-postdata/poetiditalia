{
    "author": "Ermolao Barbaro",
    "title": "carmina",
    "url": "http://www.poetiditalia.it/texts/BARBARO|carm|001",
    "text": [
        [
            {
                "verse": "Urbibus Italiae praestat Verona superbis:"
            },
            {
                "verse": "Aedibus, ingeniis, flumine, monte, lacu."
            }
        ],
        [
            {
                "verse": "Quid facias Latium cum pace reviseris ingens,"
            },
            {
                "verse": "Belligeros inter si canis illa duces?"
            },
            {
                "verse": "Quid visa tellure paras si talia ponto?"
            },
            {
                "verse": "Si facis in bello haec, ocia quid facient?"
            }
        ],
        [
            {
                "verse": "Candide, candidulum quoque nunc tibi candida servat"
            },
            {
                "verse": "Canicies carmen: candide docte, vale."
            }
        ],
        [
            {
                "verse": "Quaerit de Venetis Sixtus: si comparet Urbi"
            },
            {
                "verse": "Ante parum fuerat, nunc sua Roma nihil."
            }
        ],
        [
            {
                "verse": "Invida clauserunt hoc marmore fata Rodulphum"
            },
            {
                "verse": "Agricolam, frixi spemque decusque soli."
            },
            {
                "verse": "Scilicet hoc uno meruit Germania quicquid"
            },
            {
                "verse": "Laudis habet Latium, Graecia quicquid habet."
            }
        ],
        [
            {
                "verse": "Cum modo constratos armato milite campos"
            },
            {
                "verse": "Cerneret, expavit pax, Ludovice, tua."
            },
            {
                "verse": "Et mihi: \"Surge\", inquit, \"circunsonat undique ferrum:"
            },
            {
                "verse": "Me meus eiecta conditor arma parat."
            },
            {
                "verse": "Te rogo, per Veneti sanctissima iura Senatus,"
            },
            {
                "verse": "Occurre ingenti, si potes, exicio\"."
            },
            {
                "verse": "Tunc ego: \"Pone metum, Dea, te Ludovicus adorat,"
            },
            {
                "verse": "Numine plus gaudet quam Iovis ille tuo."
            },
            {
                "verse": "Nec tu bella time: simulacra et ludicra sunt haec:"
            },
            {
                "verse": "Misceri hoc tantum convenit arma loco."
            },
            {
                "verse": "I nunc, et coelo terras cole, diva, relicto;"
            },
            {
                "verse": "Sin minus, hic pro te sufficit: alta pete,"
            },
            {
                "verse": "Sfortiadasque tuos terra defende marique,"
            },
            {
                "verse": "Et belli et pacis artibus egregios\"."
            }
        ],
        [
            {
                "verse": "Turris clara vocor, parmensibus edita campis,"
            },
            {
                "verse": "Qua mons perpetuus dividit Italiam;"
            },
            {
                "verse": "Perfluit armicrepae torrens cognominis urbi"
            },
            {
                "verse": "Magno saxorum syrmate terribilis."
            },
            {
                "verse": "Quod sum tuta loco, quod sum speciosa videri,"
            },
            {
                "verse": "Acceptum Rubris ferre memento meis."
            }
        ],
        [
            {
                "verse": "Vilis gleba fui, modo sum ditissima tellus."
            },
            {
                "verse": "Cur? Quia Sfortiadum me pia dextra colit."
            },
            {
                "verse": "Mutata est facies, mutavi nomina: vilis"
            },
            {
                "verse": "Dicebar, dicor nunc ego Sfortiaca."
            },
            {
                "verse": "Ludovicos agros colit hos, neque paenitet: esse"
            },
            {
                "verse": "Auctorem pacis convenit agricolam."
            }
        ],
        [
            {
                "verse": "Aut foelix nemo est, aut is est, Pontice, tantum"
            },
            {
                "verse": "Qui studiis inhiat tempus in omne bonis:"
            },
            {
                "verse": "Foelix a tenero claras cuicumque per artes"
            },
            {
                "verse": "Contigit ingenium percoluisse suum."
            },
            {
                "verse": "Nec doctrina sat est, nisi sint probitasque fidesque"
            },
            {
                "verse": "Vitaque non ullis contaminata malis."
            },
            {
                "verse": "Musa malos odit, musae improbitate fugantur,"
            },
            {
                "verse": "Musas et vitium non capit una domus."
            },
            {
                "verse": "Si mihi in alterutrum ius esse vel optio posset,"
            },
            {
                "verse": "Quamlibet indoctus quam malus esse velim."
            },
            {
                "verse": "Simplicitas per se prodest: sine moribus artes"
            },
            {
                "verse": "Exitium multis perniciesque fuit."
            },
            {
                "verse": "Iudice me primum est bene vivere, scire secundum:"
            },
            {
                "verse": "Asseritur coelo, si quis utrumque potest."
            }
        ],
        []
    ]
}