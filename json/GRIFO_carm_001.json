{
    "author": "Leonardo Grifo",
    "title": "carmen",
    "url": "http://www.poetiditalia.it/texts/GRIFO|carm|001",
    "text": [
        [
            {
                "verse": "Si meritis dignas coner tibi reddere grates,"
            },
            {
                "verse": "Inclyte Pieridum militiaeque pater,"
            },
            {
                "verse": "Deficient hebetes medio in conamine muse,"
            },
            {
                "verse": "Nec possem tenues pondera ferre soni."
            },
            {
                "verse": "Vincit Apollineas ingens tua gratia vires"
            },
            {
                "verse": "Nec tibi quae referat praemia Phoebus habet."
            },
            {
                "verse": "Tu mihi presidium vitae mitissimus affers,"
            },
            {
                "verse": "Pandis et optate dulce quietis iter;"
            },
            {
                "verse": "In picentinis mihi sedibus ocia praestas"
            },
            {
                "verse": "Laetus ubi multo colli virescit ager"
            },
            {
                "verse": "Terra viris opibusque potens: quam littore flavo"
            },
            {
                "verse": "Alluit Hadriaci mobilis unda sinus."
            },
            {
                "verse": "Ergo perpetuis tibi nos debebimus annis,"
            },
            {
                "verse": "Tu mihi Mecenas tu mihi Caesar eris,"
            },
            {
                "verse": "Ingenium musas animum tibi dedimus omnem."
            },
            {
                "verse": "Accipe virtuti corda dicata tuae."
            },
            {
                "verse": "Atque utinam tanto sub principe vivere detur,"
            },
            {
                "verse": "Quo nihil in Latio cultius orbe nitet."
            },
            {
                "verse": "Tranquillam nobis portus daret ille quietem"
            },
            {
                "verse": "Grataque Pieriis cantibus umbra foret."
            },
            {
                "verse": "At nunc quod possum cultu te prosequar omni,"
            },
            {
                "verse": "Notaque erit fido pectore pura fides."
            },
            {
                "verse": "Carmine te dicam: populos seu pace gubernes"
            },
            {
                "verse": "Sive geras forti bella severa manu."
            },
            {
                "verse": "Ante reflectet aquas converso flumine Tibris"
            },
            {
                "verse": "Et vacuum bibulis piscibus equor erit,"
            },
            {
                "verse": "Quam sileant memores tua maxima facta camoenae"
            },
            {
                "verse": "Vives et celebri Laude superstes eris."
            }
        ]
    ]
}