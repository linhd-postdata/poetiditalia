{
    "author": "Coluccio Salutati",
    "title": "conquestio Phillidis",
    "url": "http://www.poetiditalia.it/texts/SALUTATI|phil|001",
    "text": [
        [
            {
                "verse": "Lesa queror Phillis rigui decor unicus horti"
            },
            {
                "verse": "Si licet innocuis tristia iure queri,"
            },
            {
                "verse": "Nec mea nunc primum lamentis ora fatigo."
            },
            {
                "verse": "Demophon lacrime fabula longa mee."
            },
            {
                "verse": "Cum manibus propriis nexo de fune pependi"
            },
            {
                "verse": "Sum rata nil ultra posse licere queri,"
            },
            {
                "verse": "Morteque tunc luctus omnes finisse putavi."
            },
            {
                "verse": "Publica fama fuit solvere cuncta necem."
            },
            {
                "verse": "Inscia fallebar: post fatum plura timenda."
            },
            {
                "verse": "Demophonta minus nunc scio stulta gravem,"
            },
            {
                "verse": "Regia cum fuerim proles, non inclita patrum,"
            },
            {
                "verse": "Nobilitas prodest sanguine iuncta meo."
            },
            {
                "verse": "Quin puto forte nocet, quoniam res dulce potentum"
            },
            {
                "verse": "Contrectare. magis abdita preda movet."
            },
            {
                "verse": "Nam quod sponte patet vel queritur absque labore"
            },
            {
                "verse": "Sordet, et in pretio siquid in orbe latet."
            },
            {
                "verse": "Non ego vel rabidos morsus horresco ferarum"
            },
            {
                "verse": "Vel data fulminei vulnera dente suis."
            },
            {
                "verse": "Non elephans gratam carpturus nocte quietem"
            },
            {
                "verse": "Grandia coniungens pondere membra premit."
            },
            {
                "verse": "Non ursi duros ungues in cortice figunt."
            },
            {
                "verse": "Non ego vel seve conteror ore lee."
            },
            {
                "verse": "Vulnera nulla michi dat cornu sevus acuto"
            },
            {
                "verse": "Egloceron solitus parcere virginibus."
            },
            {
                "verse": "Non me Phitonis gelidi violentia lesit"
            },
            {
                "verse": "Impete cum vasto robora fracta tulit"
            },
            {
                "verse": "Ille vetus turbo (priscisque recondita fastis"
            },
            {
                "verse": "Fabula) cum vidit saxea turba polum,"
            },
            {
                "verse": "Astrepitumque michi volucrum inclementia parcit,"
            },
            {
                "verse": "Nec figunt libro cornea rostra meo."
            },
            {
                "verse": "In me grassantur homines, manibusque nefandis"
            },
            {
                "verse": "Iniciunt ramis vulnera multa meis,"
            },
            {
                "verse": "Nec michi quod fuerim humano de sanguine prodest"
            },
            {
                "verse": "Claraque quod nostros regia signet avos."
            },
            {
                "verse": "Additur hinc nostris deflenda accessio penis"
            },
            {
                "verse": "Inde referre malum spes erat unde boni."
            },
            {
                "verse": "In me namque pium genus heu mortale putavi."
            },
            {
                "verse": "Credebam saltem parcere velle viros."
            },
            {
                "verse": "Me lacerant homines; dignati ignoscere divi"
            },
            {
                "verse": "Cum michi mens firma rumpere fata fuit"
            },
            {
                "verse": "Quondam cum valido penderent colla tigillo,"
            },
            {
                "verse": "Et sensi in ligno membra rigere novo."
            },
            {
                "verse": "Sensilis abscessit, vegetabilis una relicta est"
            },
            {
                "verse": "Vis anime et foliis pingere membra meis."
            },
            {
                "verse": "Tristis imago mei nigro circum aere septa"
            },
            {
                "verse": "Obvolitat ramos arboris atra nove."
            },
            {
                "verse": "Omnia contemplans tenui mens condita nocte"
            },
            {
                "verse": "Obstupet et sensus gaudet abisse suos."
            },
            {
                "verse": "\"Gratia diis,\" inquit. \"sensus abiere nec ultra"
            },
            {
                "verse": "Fas gaudere bonis fasque dolere malis."
            },
            {
                "verse": "Inscia torquebor nec lignum sentiet ictus,"
            },
            {
                "verse": "Demophon poterit hincque nocere nichil,"
            },
            {
                "verse": "Nec corpus gelidum bustali corruet igne,"
            },
            {
                "verse": "Nec condet cineres fictilis urna rogi,"
            },
            {
                "verse": "Durabitque diu trunco renovabile corpus,"
            },
            {
                "verse": "Arboris inque umbris umbra manebo mee.\""
            },
            {
                "verse": "Rerum sceptra Venus tenet, imperiosaque fines"
            },
            {
                "verse": "Nature excedit; vincit et illa deos."
            },
            {
                "verse": "Nil sibi difficile. potuit nam reddere sensus"
            },
            {
                "verse": "Cum Demophontis basia sera tuli."
            },
            {
                "verse": "Tardus enim quando reduci pede litora pressit,"
            },
            {
                "verse": "Otrisia Egide Phillis in ore fuit."
            },
            {
                "verse": "\"Phillida quis doceat? Phillis cur obvia non est?"
            },
            {
                "verse": "Hei michi tam parvo tempore fluxit amor?"
            },
            {
                "verse": "An fors alterius thalamos invita secuta est?"
            },
            {
                "verse": "An fors Treicias alter habebit opes?"
            },
            {
                "verse": "Alter opes habeat; reddat modo Phillida nobis."
            },
            {
                "verse": "Ille regat Tracas; Phillide fungar ego.\""
            },
            {
                "verse": "Talia dum queritur Traces pro Phillide lignum"
            },
            {
                "verse": "Ostendunt nulla fronde virente nitens"
            },
            {
                "verse": "\"Hei michi quod monstrum? que nunc miracula cerno?"
            },
            {
                "verse": "Phillis an in duro cortice nostra latet?"
            },
            {
                "verse": "An me perfidia mendaces proditis?\" inquit."
            },
            {
                "verse": "\"Dicite confestim si mea Phillis adest.\""
            },
            {
                "verse": "Testantur divos laqueo finisse labores"
            },
            {
                "verse": "Nec potuisse suas Phillida ferre moras."
            },
            {
                "verse": "Mens stetit ambigua. tandem vix credita res est,"
            },
            {
                "verse": "Et data iuranti denique lenta fides."
            },
            {
                "verse": "Flebilis exclamat, \"Ego te miseranda coegi"
            },
            {
                "verse": "Promeritam tardus rumpere fata nocens."
            },
            {
                "verse": "Hei michi non potui citius mea vela referre."
            },
            {
                "verse": "Obstitit heu Boreas dum freta lata ferit."
            },
            {
                "verse": "Ille quidem canos fluctus miscebat arenis,"
            },
            {
                "verse": "Oppositusque rati sepe reflexit iter"
            },
            {
                "verse": "Puppe cubans avidus quam primum rumpere funem."
            },
            {
                "verse": "Flebam quod noster Phillis abesset amor,"
            },
            {
                "verse": "Multaque pertimui. fingebam plurima demens."
            },
            {
                "verse": "Nunc rebar cupidos confluitare procos;"
            },
            {
                "verse": "Nunc opibus nunc ipse tibi formeque timebam."
            },
            {
                "verse": "Lubrica quin etas nunc erat ipsa timor."
            },
            {
                "verse": "Extimuique feras nemorum, nunc Tracas avaros,"
            },
            {
                "verse": "Sed tua me miserum seva timenda manus."
            },
            {
                "verse": "Per Venerem puerumque suum, mea numina, iuro:"
            },
            {
                "verse": "Si qua more culpa est crimine culpa vacat,"
            },
            {
                "verse": "Et si vera loquor faveas, precor, alme Cupido."
            },
            {
                "verse": "Sentiat adventus arbor et umbra meos;"
            },
            {
                "verse": "Umbra quidem, si qua umbra nova fors arbore pendat,"
            },
            {
                "verse": "Aut nostrum lustrat lurida forte caput.\""
            },
            {
                "verse": "Dixit et amplexus admoto pectore iunxit,"
            },
            {
                "verse": "Quaque potest lignum flebilis ore premit."
            },
            {
                "verse": "Audiit ista Venus. nato promente sagittam"
            },
            {
                "verse": "Assumpta est Veneri flammea teda manu."
            },
            {
                "verse": "Flexerat is cornu; tedam rotat altera giro."
            },
            {
                "verse": "Ille iacit telum; fulminat illa face."
            },
            {
                "verse": "Aurea cuspis adest. misero dat vulnera ligno,"
            },
            {
                "verse": "Quaque manet radix fortiter acta ruit."
            },
            {
                "verse": "Ecce facis fulmen ingenti turbine fertur"
            },
            {
                "verse": "Ac animam lignum cogit inire suum."
            },
            {
                "verse": "Addidit et sensus; tanta est violentia dive."
            },
            {
                "verse": "Novi Cecropium mox rediisse virum."
            },
            {
                "verse": "Tunc vetus incaluit amplexu concita flamma,"
            },
            {
                "verse": "Ac novus exagitat lignea membra furor."
            },
            {
                "verse": "Exulto reducem; patuerunt gaudia flore."
            },
            {
                "verse": "Ostendi mentem florea facta meam."
            },
            {
                "verse": "Ergo memor veteris flamme revocata quotannis"
            },
            {
                "verse": "Observo mete tempora certa mee,"
            },
            {
                "verse": "Frigoreque in medio, quamvis canente pruina"
            },
            {
                "verse": "Torpeat omnis ager, floribus orno comas,"
            },
            {
                "verse": "Primaque dicor ego venientis nuntia veris,"
            },
            {
                "verse": "Atque movet ramos gemmula prima meos,"
            },
            {
                "verse": "Palmiteque in viduo, cum pulcer Aquarius annum"
            },
            {
                "verse": "Temperat ac horas prorogat aucta dies,"
            },
            {
                "verse": "Turgescunt gemme. subrubros cortice flores"
            },
            {
                "verse": "Emittit clausus ventre tumente calor."
            },
            {
                "verse": "Rusticus heu nostros calloso pollice ramos"
            },
            {
                "verse": "Emetit ut domino florea dona ferat."
            },
            {
                "verse": "Rusticus ergo refert prerapto flore rapinam,"
            },
            {
                "verse": "Cernitur et pueris florifer urbe prior."
            },
            {
                "verse": "Tum puerile venit passim de menibus agmen"
            },
            {
                "verse": "Clamosumque ruens membrula nostra cupit"
            },
            {
                "verse": "Ac nostros abigit sevo cum vulnere flores,"
            },
            {
                "verse": "Et lasciva domum florida turba redit."
            },
            {
                "verse": "Flore novo veris iam tempora grata salutant."
            },
            {
                "verse": "Omnia tunc rident; anxia sola premor,"
            },
            {
                "verse": "Et ruptis capio pungentia frigora ramis,"
            },
            {
                "verse": "Indeque bruma rigens vulnera nostra linit."
            },
            {
                "verse": "Gentibus optatam pacem sacra Palladis arbor"
            },
            {
                "verse": "Nuntiet et populis omina leta ferat."
            },
            {
                "verse": "Frondibus eternis Phebeia superbiat arbos,"
            },
            {
                "verse": "Hacque triumphalis fronde sacretur honos;"
            },
            {
                "verse": "Altaque odoratis conis redimita cupressus"
            },
            {
                "verse": "Perpetua fronde sidera celsa petat."
            },
            {
                "verse": "Sacra Iovi quercus per secula multa superstes"
            },
            {
                "verse": "Gaudeat aurata glande cibasse viros"
            },
            {
                "verse": "Luxurient Veneris myrtus in litore salso,"
            },
            {
                "verse": "Atque comant semper fronde virente comas."
            },
            {
                "verse": "Medica Caiete scopuloso in litore poma"
            },
            {
                "verse": "Crescant. Iudeus balsama rara colat."
            },
            {
                "verse": "Dactilus ex nudo procedat robore palme,"
            },
            {
                "verse": "Ac humilem curvent grandia poma citrum."
            },
            {
                "verse": "Mura, nefas, pulcrum sub pectore servet Adona"
            },
            {
                "verse": "Ac electra gemens det quasi parturiat."
            },
            {
                "verse": "Flagret turifluis dives Pancaia virgis."
            },
            {
                "verse": "Pinus in Ydeis crescat amena iugis,"
            },
            {
                "verse": "Ac ebenum nulla lignum violabile flamma"
            },
            {
                "verse": "India producat, plurima monstra ferens."
            },
            {
                "verse": "Audax Illiricis abies consurgat in arvis,"
            },
            {
                "verse": "Membraque odoratus conpluat alta liquor."
            },
            {
                "verse": "Nuntia veris ego redeuntis flore recenti"
            },
            {
                "verse": "Monstrem quo seva tempore cedat hiems,"
            },
            {
                "verse": "Et teneros promam mordent cum frigora flores"
            },
            {
                "verse": "Grataque cum foliis poma furente gelu."
            },
            {
                "verse": "Quin ego qua possum divina mente future"
            },
            {
                "verse": "Spem monstro cereris - cum seges, herba virens -"
            },
            {
                "verse": "Plantaque nulla mihi tanto confertur honore."
            },
            {
                "verse": "Fertilitas anni cernitur arte mea."
            },
            {
                "verse": "Rustice, si nescis, nostros circumspice fructus."
            },
            {
                "verse": "Si superant frondem, copia messis erit."
            },
            {
                "verse": "Quod si forte nuces multa sub fronde tenelle"
            },
            {
                "verse": "Deliteant, estas orrea parva dabit."
            },
            {
                "verse": "Ergo venture segetis presaga refringar,"
            },
            {
                "verse": "Nec prodest meriti gratia tanta mei?"
            },
            {
                "verse": "Rustice, parce, precor, saltem dum frondea fiam,"
            },
            {
                "verse": "Nec vatem impedias fronde futura loqui."
            },
            {
                "verse": "Sunt michi, suntque suo magne cum tempore pestes."
            },
            {
                "verse": "Dicere multa licet, multaque iure queri."
            },
            {
                "verse": "Cum nucibus dura fuerit michi testa repletis,"
            },
            {
                "verse": "Excutior viridi cortice pulsa meo."
            },
            {
                "verse": "Inde quasi incudi saxis imponor, et ictus"
            },
            {
                "verse": "Excipio pilo comminuente caput."
            },
            {
                "verse": "Undique tunc nostros videas albere canistris"
            },
            {
                "verse": "Heu nucleos trucibus pabula grata viris,"
            },
            {
                "verse": "Aut nucibus siccis meliores servor in usus,"
            },
            {
                "verse": "Et linquit semen crustula fracta meum,"
            },
            {
                "verse": "Aut ego trita cocis in candida fercula regum"
            },
            {
                "verse": "Discipor ut noster mulceat ora sapor,"
            },
            {
                "verse": "Aut variis rerum speciebus mixta petitis"
            },
            {
                "verse": "Per mare conficior pultis amica gule."
            },
            {
                "verse": "Nec prodest tristes ab humo rapuisse sapores"
            },
            {
                "verse": "Si crevit salso plantula nostra solo."
            },
            {
                "verse": "Me miseram! hic et habet usum genuinus amaror."
            },
            {
                "verse": "Conteror ac oleum fundere iussa premor."
            },
            {
                "verse": "Mille modis laceror medica cum poscimur arte."
            },
            {
                "verse": "Mille modis nucleos uncta culina terit."
            },
            {
                "verse": "Pestibus in tantis tamen est michi iusta voluptas."
            },
            {
                "verse": "Non venit ante suam mors properata diem."
            },
            {
                "verse": "Vix bene produxi frondes. en flore ruente"
            },
            {
                "verse": "Pubentes fructus lanula cana tegit."
            },
            {
                "verse": "Tunc confusa simul cum cortice semina, testa,"
            },
            {
                "verse": "Que mox fit triplex, unica massa prius."
            },
            {
                "verse": "Solus enim cortex est pomum; testula custos"
            },
            {
                "verse": "Interior nondum semina clausa tenet."
            },
            {
                "verse": "Invenit infelix tamen imperfectio fata"
            },
            {
                "verse": "Et vite in foribus Atropos atra sedet."
            },
            {
                "verse": "Nos homines avidi fructu populantur acerbo,"
            },
            {
                "verse": "Nec scio quis gustu tunc sapor ora iuvet."
            },
            {
                "verse": "Imperfecta vorant nil permulcente palatum"
            },
            {
                "verse": "Tanta est ingluvies pomula nostra viri."
            },
            {
                "verse": "Cetera servantur meliora in tempora poma,"
            },
            {
                "verse": "Ast ego acerba necors, vix mihi dena dies"
            },
            {
                "verse": "Est vite spatium. rapiunt iuvenesque senesque"
            },
            {
                "verse": "Pomula nostra manu; dentibus inde premunt."
            },
            {
                "verse": "In me desevit Veneris face tacta iuventus,"
            },
            {
                "verse": "Nec nostri miseret quam malus ussit amor."
            },
            {
                "verse": "Quin et femineum michi dat sua vulnera vulgus."
            },
            {
                "verse": "Hec in flore furit; altera poma vorat,"
            },
            {
                "verse": "Nec prodest michi quod fuerim quandoque puella"
            },
            {
                "verse": "Formido populis regia sceptra tenens."
            },
            {
                "verse": "Cunctis certa quies; spes est michi sola laborum."
            },
            {
                "verse": "Undique virginibus regia virgo premor,"
            },
            {
                "verse": "Nec tantum nati quos vidit stellifer axis"
            },
            {
                "verse": "Quosque tulit tellus vulnera seva ferunt,"
            },
            {
                "verse": "Sed quibus, heu miseram, nondum data tempora vite"
            },
            {
                "verse": "Offendor. iam tunc in mea fata truces."
            },
            {
                "verse": "Namque utero clausus dura crescit parvulus infans,"
            },
            {
                "verse": "Titillat matrem sepeque torquet eam"
            },
            {
                "verse": "Illecebrisque novis irritat sepe parentem"
            },
            {
                "verse": "Quodque cibos varios appetat illa facit,"
            },
            {
                "verse": "Et nisi vescatur venter minitatur abortum."
            },
            {
                "verse": "Hinc necor ante diem; hinc et acerba voror."
            },
            {
                "verse": "Tu, pater omnipotens, nostros quandoque labores"
            },
            {
                "verse": "Aspice, si pietas incubat ulla polo."
            },
            {
                "verse": "Eripe me manibus hominum. miserere precantis."
            },
            {
                "verse": "Cetera me iubeas tristia ferre, feram."
            },
            {
                "verse": "Me pete, summe pater, violenti fulminis ictu"
            },
            {
                "verse": "Vertar ut in cineres ignibus usta tuis."
            }
        ],
        [
            {
                "verse": "Philli tace, et nostro fletus cum carmine solvens"
            },
            {
                "verse": "Nasonis querulam concomitare nucem."
            },
            {
                "verse": "Carmina Pieride quecumque puella videbit"
            },
            {
                "verse": "Phillidis exemplo vitet amare nimis."
            }
        ]
    ]
}