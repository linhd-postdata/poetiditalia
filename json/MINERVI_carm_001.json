{
    "author": "Severo Minervi",
    "title": "carmen elegum",
    "url": "http://www.poetiditalia.it/texts/MINERVI|carm|001",
    "text": [
        [
            {
                "verse": "ad magnificum Laurentium Medicemad Leonem Pont. Max. accedentem"
            }
        ],
        [
            {
                "verse": "Ibis ad ora sacri comitatus, Laure, Leonis"
            },
            {
                "verse": "Ominibus faustis, numinibusque Deum."
            },
            {
                "verse": "Ibis, et insignes repetens virtute parentes,"
            },
            {
                "verse": "Ostendes, quantus sit tibi in ore decor."
            },
            {
                "verse": "Carminibus te nos, animisque sequemur euntem,"
            },
            {
                "verse": "Spesque, Fidesque tuum nostra sequetur opus."
            },
            {
                "verse": "Te Fortuna comes dextro pede laeta sequetur,"
            },
            {
                "verse": "Ipsa dabit vires, ipsa docebit iter."
            },
            {
                "verse": "Hac duce possedit Nephelaei vellera Phryxi"
            },
            {
                "verse": "Aesonides: domuit monstra, fretumque tumens."
            },
            {
                "verse": "Hac duce Pellaeus iuvenis per Bactra, per Indos,"
            },
            {
                "verse": "Per Scythiam, et Phasim signa, virosque tulit."
            },
            {
                "verse": "Hac duce Romano Caesar tot barbara tela,"
            },
            {
                "verse": "Tot regna, et populos subdidit imperio."
            },
            {
                "verse": "Hac duce Carpathia pauper mercator in unda"
            },
            {
                "verse": "Fit dives: pelagi non timet ipsa minas;"
            },
            {
                "verse": "Hac duce purpureos humili de gente Tyrannos"
            },
            {
                "verse": "Cernimus; haec homines sola, deosque regit."
            },
            {
                "verse": "Haec tibi divitias, haec regna, haec sceptra paravit,"
            },
            {
                "verse": "Haec quo te ducet, dirige, Laure, pedem."
            },
            {
                "verse": "Tu Latias tendes, Veneris ceu natus, ad oras"
            },
            {
                "verse": "Hac duce, cum fatis, auspicioque Iovis."
            },
            {
                "verse": "Altera continget tibi nunc Lavinia coniux;"
            },
            {
                "verse": "Principis Ausoniae quaeque futura parens."
            },
            {
                "verse": "Iam taedas, Hymenaee, paras; iam sacra beatae"
            },
            {
                "verse": "E coelo laetus virginis ora vides."
            },
            {
                "verse": "Felix Laurus eris; longe at felicior illa,"
            },
            {
                "verse": "Continget niveo quae tibi, Laure, sinu;"
            },
            {
                "verse": "Felix, quae sancto se se tibi iunget amore,"
            },
            {
                "verse": "Et quae te faciet nupta puella virum."
            },
            {
                "verse": "Non frondens hedera sic stringitur aesculus: illi"
            },
            {
                "verse": "Sicut te dulci stringet amore fides."
            },
            {
                "verse": "Nam dotata tibi veniet virtutis honore,"
            },
            {
                "verse": "Viribus, ingenio, nobilitate et ope."
            },
            {
                "verse": "Sanguine Scipiadum non se Cornelia iactet,"
            },
            {
                "verse": "Non Lybicis opibus, nam tua maior erit."
            },
            {
                "verse": "Aurea non rutilis iactet se Aurora quadrigis;"
            },
            {
                "verse": "Tigribus, aut sertis non Ariadna suis."
            },
            {
                "verse": "Non se munditiis Hebe, Hermioneque nitore,"
            },
            {
                "verse": "Aemonio non se Laodamia viro."
            },
            {
                "verse": "Non se Penelope servati iure pudoris,"
            },
            {
                "verse": "Non sacra Evadne laude pudicitiae."
            },
            {
                "verse": "Non se Tyndarides formae praeponat honore;"
            },
            {
                "verse": "Ante omnes omni dote ferenda tua est."
            },
            {
                "verse": "Hoc tua me virtus, hoc spes mea dicere cogit,"
            },
            {
                "verse": "Auspicium thalamis, hoc meus optat amor;"
            },
            {
                "verse": "Addent cui Superi quam plurima: sic mea vota,"
            },
            {
                "verse": "Sic merita, et mores promeruere tui."
            },
            {
                "verse": "Sic Patruus de te statuit tuus: ille ministrat"
            },
            {
                "verse": "Ecclesiae, et fidei numen, et orbis opes."
            },
            {
                "verse": "Ille regit Medica populos pietate, tuetur"
            },
            {
                "verse": "Iustitia pacem, viribus Imperium."
            },
            {
                "verse": "Et quia magnanimis domuit virtutibus hostes,"
            },
            {
                "verse": "Ex meritis nomen, vimque Leonis habet."
            },
            {
                "verse": "Ad quem tende citus; namque annuit, ire iuvabit,"
            },
            {
                "verse": "Dum te avidus votis optat adesse suis."
            },
            {
                "verse": "Quid, nisi plaudentes reditus sperare secundos"
            },
            {
                "verse": "Possumus? ipsa parat Sorsque, Venusque viam."
            },
            {
                "verse": "Magnificum, et faustum gaudens te Roma videbit;"
            },
            {
                "verse": "Maiorem nobis reddet et haec titulis."
            },
            {
                "verse": "Auxit ut Assaraci deductam ab origine gentem;"
            },
            {
                "verse": "Sic te, sic Medicum tollet in astra genus."
            },
            {
                "verse": "I felix, felix redeas, teque aura sequatur,"
            },
            {
                "verse": "Atque tuum Zephyrus perdominetur iter."
            },
            {
                "verse": "Sint sine nube dies, taceant et corus, et auster,"
            },
            {
                "verse": "Ipse mei ut possit ire, redire memor."
            }
        ],
        [],
        []
    ]
}