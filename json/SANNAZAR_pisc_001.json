{
    "author": "Iacopo Sannazaro",
    "title": "eclogae piscatoriae",
    "url": "http://www.poetiditalia.it/texts/SANNAZAR|pisc|001",
    "text": [
        [],
        [
            {
                "verse": "PHYLLIS"
            }
        ],
        [
            {
                "verse": "Lycidas. Mycon"
            }
        ],
        [
            {
                "verse": "Lycidas"
            },
            {
                "verse": "Mirabar, vicina, Mycon, per litora nuper"
            },
            {
                "verse": "Dum vagor exspectoque leves ad pabula thynnos,"
            },
            {
                "verse": "Quid tantum insuetus streperet mihi corvus et udae"
            },
            {
                "verse": "Per scopulos passim fulicae perque antra repostae"
            },
            {
                "verse": "Tristia flebilibus complerent saxa querelis,"
            },
            {
                "verse": "Cum iam nec curvus resiliret ab aequore delphin"
            },
            {
                "verse": "Nec solitos de more choros induceret undis."
            },
            {
                "verse": "Ecce dies aderat caram qua Phyllida terrae"
            },
            {
                "verse": "Condidimus tumuloque pias deflevimus umbras,"
            },
            {
                "verse": "Ah miseri; et posthac nec tristes linquimus auras"
            },
            {
                "verse": "Nec dubitat saevus solatia terre Pylemon."
            },
            {
                "verse": "Mycon"
            },
            {
                "verse": "Scilicet id fuerat tota quod nocte vaganti"
            },
            {
                "verse": "Huc illuc, dum Pausilypi latus omne pererro"
            },
            {
                "verse": "Piscosamque lego celeri Nesida phaselo,"
            },
            {
                "verse": "Nescio quid queruli gemerent lacrimabile mergi."
            },
            {
                "verse": "Phyllis ad inferias. Phyllis (si credimus) illos"
            },
            {
                "verse": "Ad gemitum, o Lycida, tumulique ad sacra vocabat."
            },
            {
                "verse": "Lycidas"
            },
            {
                "verse": "Eheu, care Mycon, qualis spectacula pompae"
            },
            {
                "verse": "(Nunc recolo) quas ipse manus quaeve ora notavi"
            },
            {
                "verse": "His oculis; his, inquam, oculis quae funera vidi"
            },
            {
                "verse": "Infelix; nec me tandem dolor improbus egit"
            },
            {
                "verse": "In scopulos, in saxa, rogove absumpsit eodem"
            },
            {
                "verse": "Ignea vis, vel saltem aliquis deus aequore mersit."
            },
            {
                "verse": "Mycon"
            },
            {
                "verse": "O Lycida, Lycida, nonne hoc felicius illi"
            },
            {
                "verse": "Evenisse putas quam si fumosa Lycotae"
            },
            {
                "verse": "Antra vel hirsuti tegetem subiisset Amyntae,"
            },
            {
                "verse": "Et nunc heu viles hamo sibi quaereret escas"
            },
            {
                "verse": "Aut tenui laceras sarciret vimine nassas?"
            },
            {
                "verse": "Sed tu, si quid habes veteres quod lugeat ignes,"
            },
            {
                "verse": "Quod manes cineresque diu testetur amatos,"
            },
            {
                "verse": "Incipe, quandoquidem molles tibi litus harenas"
            },
            {
                "verse": "Sternit et insani posuerunt murmura fluctus."
            },
            {
                "verse": "Lycidas"
            },
            {
                "verse": "Immo haec quae cineri nuper properata parabam"
            },
            {
                "verse": "Carmina, ab extremo cum iam cava litora portu"
            },
            {
                "verse": "Prospicerem et nivei venerarer saxa sepulcri,"
            },
            {
                "verse": "Incipiam; tu coniferas ad busta cupressus"
            },
            {
                "verse": "Sparge manu et viridi tumulum super intege myrto."
            },
            {
                "verse": "Mycon"
            },
            {
                "verse": "En tibi caerulei muscum aequoris, en tibi conchas"
            },
            {
                "verse": "Purpureas, nec non toto quaesita profundo"
            },
            {
                "verse": "Et vix ex imis evulsa corallia saxis"
            },
            {
                "verse": "Afferimus; tu sollemnes nunc incipe cantus."
            },
            {
                "verse": "Incipe, dum ad solem Baianus retia Milcon"
            },
            {
                "verse": "Explicat et madidos componit in orbe rudentes."
            },
            {
                "verse": "Lycidas"
            },
            {
                "verse": "Quos mihi nunc, Divae, scopulos, quae panditis antra,"
            },
            {
                "verse": "Nereides? quas tu secreti litoris herbas,"
            },
            {
                "verse": "Glauce pater, quae monstriferis mihi gramina succis"
            },
            {
                "verse": "Ostendes nunc, Glauce, quibus tellure relicta."
            },
            {
                "verse": "Ah miser, et liquidi factus novus incola ponti"
            },
            {
                "verse": "Te sequar in medios mutato corpore fluctus"
            },
            {
                "verse": "Et feriam bifida spumantia marmora cauda?"
            },
            {
                "verse": "Nam quid ego heu solis vitam sine Phyllide terris"
            },
            {
                "verse": "Exoptem miser? aut quidnam rapta mihi luce"
            },
            {
                "verse": "Dulce putem? quidve hic sperem? quid iam morer ultra"
            },
            {
                "verse": "Infelix? an ut hac vili proiectus in alga"
            },
            {
                "verse": "Arentes tantum frutices desertaque cernam"
            },
            {
                "verse": "Litora et ingrato iactem mea verba sepulcro?"
            },
            {
                "verse": "Scilicet hos thalamos, hos felices hymenaeos"
            },
            {
                "verse": "Concelebrem? sic speratae mihi gaudia taedae"
            },
            {
                "verse": "Dat Venus? ambiguos sic dat Lucina timores?"
            },
            {
                "verse": "Quis mihi, quis tete rapuit, dulcissima Phylli,"
            },
            {
                "verse": "Phylli meae quondam requies spesque unica vitae,"
            },
            {
                "verse": "Nunc dolor aeternusque imo sub pectore luctus?"
            },
            {
                "verse": "Non licuit tecum optatos coniungere somnos"
            },
            {
                "verse": "Dulcia nec primae decerpere dona iuventae"
            },
            {
                "verse": "Aut simul extremos vitam producere in annos."
            },
            {
                "verse": "Nunc te (quis credat?) lapis hic habet et mihi nusquam es;"
            },
            {
                "verse": "Nusquam terrarum Phyllis, sed fabula et umbrae"
            },
            {
                "verse": "Frustrantur miseras per dira insomnia noctes."
            },
            {
                "verse": "Me miserum, qua te tandem regione requiram?"
            },
            {
                "verse": "Quave sequar? Per te quondam mihi terra placebat"
            },
            {
                "verse": "Et populi laetaeque suis cum moenibus urbes;"
            },
            {
                "verse": "Nunc iuvat immensi fines lustrare profundi"
            },
            {
                "verse": "Perque procellosas errare licentius undas"
            },
            {
                "verse": "Tritonum immistum turbis scopulosaque cete"
            },
            {
                "verse": "Inter et informes horrenti corpore phocas,"
            },
            {
                "verse": "Quo numquam terras videam. Iam iam illa tot annis"
            },
            {
                "verse": "Culta mihi tellus, populique urbesque valete,"
            },
            {
                "verse": "Litora cara valete, vale simul optima Phylli."
            },
            {
                "verse": "Nos tibi, nos liquidis septem pro fluctibus aras"
            },
            {
                "verse": "Ponemus septemque tibi de more quotannis"
            },
            {
                "verse": "Monstra maris magni vitulos mactabimus hirtos,"
            },
            {
                "verse": "Et tibi septenis pendebunt ostrea sertis,"
            },
            {
                "verse": "Ostrea muricibus variata albisque lapillis."
            },
            {
                "verse": "Hic tibi Nisaee et flavos resoluta capillos"
            },
            {
                "verse": "Cymodoce mitisque pia cum matre Palaemon"
            },
            {
                "verse": "Et Panope et Siculi custos Galatea profundi"
            },
            {
                "verse": "Sollemnes nectent choreas et carmina dicent"
            },
            {
                "verse": "Quae Proteus quondam divino pectore vates"
            },
            {
                "verse": "Edocuit, magni cum funera fleret Achillis"
            },
            {
                "verse": "Et Thetidis luctus consolaretur amaros."
            },
            {
                "verse": "At tu, sive altum felix colis aethera, seu iam"
            },
            {
                "verse": "Elysios inter manes coetusque verendos"
            },
            {
                "verse": "Lethaeos sequeris per stagna liquentia pisces,"
            },
            {
                "verse": "Seu legis aeternos formoso pollice flores,"
            },
            {
                "verse": "Narcissumque crocumque et vivaces amaranthos,"
            },
            {
                "verse": "Et violis teneras misces pallentibus algas,"
            },
            {
                "verse": "Aspice nos mitisque veni; tu numen aquarum"
            },
            {
                "verse": "Semper eris, semper laetum piscantibus omen."
            },
            {
                "verse": "Ut Nymphis Nereoque, ut flavicomae Amphitritae,"
            },
            {
                "verse": "Sic tibi victrices fundent libamina cymbae."
            },
            {
                "verse": "Interea tumulo supremum hoc accipe carmen,"
            },
            {
                "verse": "Carmen quod, tenui dum nectit arundine linum,"
            },
            {
                "verse": "Piscator legat et scopulo suspiret ab alto:"
            },
            {
                "verse": "IN. GREMIO. PHYLLIS. RECVBAT. SIRENIS. AMATAE"
            },
            {
                "verse": "CONSVRGIS. GEMINO. FELIX. SEBETHE. SEPVLCRO"
            },
            {
                "verse": "Mycon"
            },
            {
                "verse": "Dulce sonant, Lycida, tua carmina, nec mihi malim"
            },
            {
                "verse": "Alcyonum lamenta aut udo in gramine ripae"
            },
            {
                "verse": "Propter aquam dulces cycnorum audire querelas."
            },
            {
                "verse": "Sed tu (sic faciles vicina Megaria semper"
            },
            {
                "verse": "Sufficiat conchas, sic proxima Mergilline"
            },
            {
                "verse": "Ostrea saxosaeque ferat tibi rupis echinos)"
            },
            {
                "verse": "Quandoquidem nox obscuras iam distulit umbras"
            },
            {
                "verse": "Necdum permensus caelum Sol, incipe rursus"
            },
            {
                "verse": "Atque itera mihi carmen; habent iterata leporem."
            },
            {
                "verse": "Lycidas"
            },
            {
                "verse": "Ne miserum, ne coge, Mycon; sat lumina, sat iam"
            },
            {
                "verse": "Exhaustae maduere genae; dolor (aspice) siccas"
            },
            {
                "verse": "Obduxit fauces quatit et singultibus imum"
            },
            {
                "verse": "Pectus, anhelantemque animam vox aegra relinquit."
            },
            {
                "verse": "Et tamen haec alias tibi nos et plura canemus."
            },
            {
                "verse": "Fortasse et meliora, aderit si Musa canenti."
            },
            {
                "verse": "Quin et veliferis olim haec spectanda carinis,"
            },
            {
                "verse": "Seu Prochytae, seu Miseni sub rupe patenti."
            },
            {
                "verse": "Inscribam grandesque notas ferrugine ducam"
            },
            {
                "verse": "Praeteriens quas nauta mari percurrat ab alto"
            },
            {
                "verse": "Et dicat: \"Lycidas, Lycidas haec carmina fecit\"."
            },
            {
                "verse": "Sed quoniam socii passim per litus ovantes"
            },
            {
                "verse": "Exspectant poscuntque tuas ad retia vires,"
            },
            {
                "verse": "Eia age iam surgamus. Ego haec ad busta sedebo;"
            },
            {
                "verse": "Tu socios invise, escas nam quaerere tempus"
            },
            {
                "verse": "Et tibi nunc vacuae fluitant sine pondere nassae."
            }
        ]
    ]
}