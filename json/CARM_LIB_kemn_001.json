{
    "author": "carmina libraria",
    "title": "Martinus Kemnitius, enchiridion",
    "url": "http://www.poetiditalia.it/texts/CARM_LIB|kemn|001",
    "text": [
        [
            {
                "verse": "reverendo viro Ioanni Zangero Oenipontano patri suo colendissimo"
            }
        ],
        [
            {
                "verse": "Saepe equidem me care parens hortatus es ante"
            },
            {
                "verse": "Ut mihi sit curae religionis honor,"
            },
            {
                "verse": "Et studeam in primis vero pietatis amori"
            },
            {
                "verse": "Nempe colens toto pectore rite Deum"
            },
            {
                "verse": "Postquam nostra capit nullos industria fructus"
            },
            {
                "verse": "Ni timor et cultus nos regat ipse Dei,"
            },
            {
                "verse": "Haec quia docte pater toties mihi pectore toto"
            },
            {
                "verse": "Inculcas, cur non obsequar ipse tibi?"
            },
            {
                "verse": "Quando opus hoc igitur pietatis semina tradit,"
            },
            {
                "verse": "Nec non aeternae verba salutis habet,"
            },
            {
                "verse": "Hoc vigili versabo manu noctesque diesque,"
            },
            {
                "verse": "Hoc mihi depositi nobilis instar erit."
            },
            {
                "verse": "Tu pie Christe meus puerilibus annue coeptis"
            },
            {
                "verse": "Irrorans mentem Flaminis igne sacri"
            },
            {
                "verse": "Ut dum Pierias me nunc iuvat ire per artes"
            },
            {
                "verse": "Nominis in laudem cedat id usque tui."
            }
        ],
        [
            {
                "verse": "Melchior Zangerus"
            }
        ]
    ]
}