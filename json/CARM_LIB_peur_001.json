{
    "author": "carmina libraria",
    "title": "Georgius Peurbachius, tabulae eclypsium",
    "url": "http://www.poetiditalia.it/texts/CARM_LIB|peur|001",
    "text": [
        [
            {
                "verse": "Ioachimi Vadiabi de Sancto Gallo poetae et oratoris nuper Caesareis manibus laureati in laudem operis epigramma"
            }
        ],
        [
            {
                "verse": "Qui fragili censes morituram in corpore mentem"
            },
            {
                "verse": "Huc ades: verum carmine disce brevi."
            },
            {
                "verse": "Anne vides quantas pernix discurrat in artes"
            },
            {
                "verse": "Quamque per occultas evolet orbis opes?"
            },
            {
                "verse": "Non satis est terras et aquae terrestria nosse,"
            },
            {
                "verse": "Non satis aequoreas aereasque vices."
            },
            {
                "verse": "Altius in sacros rapitur progressa recessus"
            },
            {
                "verse": "Et vicina deis sidera tractat humi."
            },
            {
                "verse": "Dumque tenebroso membrorum carcere clausa est"
            },
            {
                "verse": "Maxima coelestis signa vigoris habet."
            },
            {
                "verse": "Quis neget aethereas nostras ab origine mentes?"
            },
            {
                "verse": "Quis non divinas astrigerasque putet?"
            },
            {
                "verse": "Sidereos orbes motusque et corpora coeli"
            },
            {
                "verse": "Lucida et aeternas perspicit arte vices."
            },
            {
                "verse": "Fortunata viris isthaec scrutantibus olim"
            },
            {
                "verse": "Et fuit et nunc est docta Vienna suis."
            },
            {
                "verse": "Qui docet et sequitur coelos sine fine rotatos"
            },
            {
                "verse": "Hos Collimitii provida cura dedit."
            },
            {
                "verse": "Tantum ut ad Astronomos veniant monumenta nepotes"
            },
            {
                "verse": "Et longo duret tempore partus honos."
            }
        ]
    ]
}