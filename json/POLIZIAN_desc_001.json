{
    "author": "Angelo Poliziano",
    "title": "de scabie",
    "url": "http://www.poetiditalia.it/texts/POLIZIAN|desc|001",
    "text": [
        [
            {
                "verse": "Hei mihi, care pater, quantis mea vita periclis"
            },
            {
                "verse": "Urgetur, quantis conteriturque malis!"
            },
            {
                "verse": "Quanquam immatura premimur, vir magne, iuventa,"
            },
            {
                "verse": "Quam subeunt durum sydera nostra gradum!"
            },
            {
                "verse": "Ah nimium nimiumque premit mea membra, Iohannes,"
            },
            {
                "verse": "Pestis dira, patri res fugienda Iovi,"
            },
            {
                "verse": "Pestis dira meos lacerat nunc unguibus artus"
            },
            {
                "verse": "Et macie extenuat, corpus et omne meat."
            },
            {
                "verse": "Quam vulgo appellant scabiem iuvenesque senesque,"
            },
            {
                "verse": "Sed merito rabiem dicere posse putem,"
            },
            {
                "verse": "Haec rabiesque luesque potest fera pessima dici,"
            },
            {
                "verse": "Qua non saeva magis nulla et acerba magis."
            },
            {
                "verse": "Griphibus haec ungues, dentes atque ora leoni"
            },
            {
                "verse": "Persimilis, ventrem et caetera membra lupus,"
            },
            {
                "verse": "Foedior Harpiis tigribusque hae saevior ipsis,"
            },
            {
                "verse": "Callidior vulpe est: sic taciturna repit."
            },
            {
                "verse": "Non haec irato terris inmissa Tonante est,"
            },
            {
                "verse": "Cum Pandora malis dolia plena tulit"
            },
            {
                "verse": "(Haud tantum meruere nefas tua furta, Prometheu,"
            },
            {
                "verse": "Hae fuerat maior crimine poena tuo!),"
            },
            {
                "verse": "Sed quondam, ut perhibent, Pluto indignatus avernus"
            },
            {
                "verse": "Amphitrioniadem corripuisse canem"
            },
            {
                "verse": "Custodemque suum triplici vinxisse catena"
            },
            {
                "verse": "Atque extra <stigios> proripuisse lares,"
            },
            {
                "verse": "Felle tumens, bili tunc primum concitus atra,"
            },
            {
                "verse": "Saevus, acerba fremens et nigrior solito,"
            },
            {
                "verse": "Hanc primum ardenti iussit Flegetontis ab unda"
            },
            {
                "verse": "Mergere et ad stigios mox properare lacus,"
            },
            {
                "verse": "Illic pestifero madefactam terque quaterque"
            },
            {
                "verse": "Flumine deinde plagam misit in aetheream:"
            },
            {
                "verse": "Viventum omne iubet volucresque armenta ferasque"
            },
            {
                "verse": "Atque hominum imprimis sollicitare genus;"
            },
            {
                "verse": "Unguibus hos saevisque feram cum dentibus atram"
            },
            {
                "verse": "Corporaque et facies dilacerare dedit."
            },
            {
                "verse": "Haec mea, care pater, phisicorum maxime princeps,"
            },
            {
                "verse": "Membra haec dilaniat dilaceratque cutem,"
            },
            {
                "verse": "Nec misero datur ulla quies, mora nulla, sed aeque"
            },
            {
                "verse": "Haec noctu excruciat excruciatque die,"
            },
            {
                "verse": "Nec dapium ve potus ve mihi datur ulla voluptas;"
            },
            {
                "verse": "Solacium haec ullum sumere saeva negat;"
            },
            {
                "verse": "Quin etiam Musas prohibet sacrumque Helicona"
            },
            {
                "verse": "Haec colere atque ullum fingere posse pedem."
            },
            {
                "verse": "O perdenda lues, Furiis crudelior ipsis,"
            },
            {
                "verse": "Unde tibi, unde hominum vita terenda datur?"
            },
            {
                "verse": "Quae tibi digna satis poterunt Iovis arma parari,"
            },
            {
                "verse": "Quis pater ipse tuum perdat, iniqua, caput?"
            },
            {
                "verse": "Sed dea dira negat (dea nam moritura nec usquam est)"
            },
            {
                "verse": "Fulmina se aut fluctus posse timere maris,"
            },
            {
                "verse": "Nam Flegeton, cuius naturam traxit iniquam,"
            },
            {
                "verse": "Fertur flammigeras ferre malignus aquas;"
            },
            {
                "verse": "Quin etiam ferro non est medicabilis ullo,"
            },
            {
                "verse": "Nam stigio fuerat haec medicata lacu."
            },
            {
                "verse": "Haec quoque, cum foribus quam primum erupit avernis,"
            },
            {
                "verse": "Gustavit rabida saeva aconita fame,"
            },
            {
                "verse": "Unde etiam canibus fertur dea saevior ipsis,"
            },
            {
                "verse": "Namque id cerbereum dicitur esse virus."
            },
            {
                "verse": "At tu, siqua pium tangunt incommoda pectus,"
            },
            {
                "verse": "Si Phoebum aut Bacchum Pieridasque colis,"
            },
            {
                "verse": "Iam medicas huic, oro, manus (fera pessima cedet!)"
            },
            {
                "verse": "Quam primum admoveas admoveasque fidem."
            }
        ]
    ]
}