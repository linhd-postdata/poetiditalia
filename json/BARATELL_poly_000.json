{
    "author": "Antonio Baratella",
    "title": "Polydoreis",
    "url": "http://www.poetiditalia.it/texts/BARATELL|poly|000",
    "text": [
        [],
        [
            {
                "verse": "hec in cribratura segetisPierie A. Baratelle Laurei Pataviniad invidum siquis fuerit"
            }
        ],
        [
            {
                "verse": "Quisquis es ad nostros aperis qui iurgia cantus"
            },
            {
                "verse": "Dicendi speculare modum, speculare medullas,"
            },
            {
                "verse": "Corticis ingluviem placata mento sapores."
            },
            {
                "verse": "Si minus hec facias, Elicon quo numine pectus"
            },
            {
                "verse": "Magnificet perquire tuum, te nosce profecto:"
            },
            {
                "verse": "Difficile est homini proprias bene noscere vires."
            },
            {
                "verse": "At si Pallas alit te, Stilbons, Phebus et alme"
            },
            {
                "verse": "Pierides, spaciare sonis, spaciare soluta"
            },
            {
                "verse": "Voce placens, scelus est alienas rumpere laudes."
            },
            {
                "verse": "Non Cato, non Cesar, quibus est sapientia mater"
            },
            {
                "verse": "Detraxit sermone probis, nec lusit Homerus,"
            },
            {
                "verse": "Nec Maro concentu quevis preconia vatum."
            },
            {
                "verse": "Est sat magnanimo proprios bene ducere sensus"
            },
            {
                "verse": "Et titulos; spoliare probris fastidit, iniquo"
            },
            {
                "verse": "Ore loquax, turbam celebri virtute potentem."
            },
            {
                "verse": "Marsia fit gurges si Phebo invexit, iambi"
            },
            {
                "verse": "Inventor ruit ore tumax Misiusque poeta"
            },
            {
                "verse": "Mopsopios ridens cecidit delusus Athenis."
            },
            {
                "verse": "Nec decet antiquis vates conferre modernos"
            },
            {
                "verse": "Si libres in utrisque melon; censere, poeta"
            },
            {
                "verse": "Quis presens superet presentem, seminat iram."
            },
            {
                "verse": "Sepe timens censet vel amans vel nescius artis"
            },
            {
                "verse": "Vel livor secreta virum: stat in arte peritis"
            },
            {
                "verse": "Iuditium verax, quos passio nulla refringit."
            },
            {
                "verse": "Passio queque cadit cuivis post busta canentum;"
            },
            {
                "verse": "Carminibus miranda sacris sic laude pusillos"
            },
            {
                "verse": "Tollimus et magnos ornata voce stupemus."
            },
            {
                "verse": "Cautius est igitur placidis applaudere verbis"
            },
            {
                "verse": "Aut turpes reticere notas: tibi consule, livor,"
            },
            {
                "verse": "Ne sis infamis vicians quoscumque canentes."
            }
        ]
    ]
}