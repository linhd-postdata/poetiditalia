{
    "author": "carmina libraria",
    "title": "Hieronymus de Vallibus, Jesuida seu de passione Christi",
    "url": "http://www.poetiditalia.it/texts/CARM_LIB|jesu|001",
    "text": [
        [
            {
                "verse": "epigramma Iacobi Locher Philomusi in Iesuidem Hieronymi de Padua ad lectorem"
            }
        ],
        [
            {
                "verse": "Qui legis altiloqui Latialia scripta Maronis"
            },
            {
                "verse": "Et rerum quicquid Martia Clio canit;"
            },
            {
                "verse": "Qui legis Oedypodas, qui syrmata cuncta revolvis"
            },
            {
                "verse": "Et molles elegos qui legis et satyras."
            },
            {
                "verse": "Qui teris et soccos referas dum phasma Menandri"
            },
            {
                "verse": "Et legis annales historiasque simul."
            },
            {
                "verse": "Pone modum studiis ac ethnica plectra reconde"
            },
            {
                "verse": "Ut Christi sacro tempore gesta legas."
            },
            {
                "verse": "Est tibi Hieronymus moesta cum voce legendus"
            },
            {
                "verse": "Et contemplatus sit manuale tui."
            },
            {
                "verse": "Qui poenas, colaphos mortem deflevit Iesu"
            },
            {
                "verse": "Carmine qui planxit vulnera sputa crucem."
            }
        ],
        [
            {
                "verse": "epitaphium Salvatoris quod est fixum ad sacrum sepulchrum in Hierusalem"
            }
        ],
        [
            {
                "verse": "Sum deus ex aevo, carnem sumpsi sine naevo."
            },
            {
                "verse": "Plebs mea me ligno fixit, prodente maligno."
            },
            {
                "verse": "Aspice plasma meum qui transis ante sepulchrum,"
            },
            {
                "verse": "Quo triduo iacui cum pro te passus obivi."
            },
            {
                "verse": "Quid pro me pateris, aut quae mihi grata rependis?"
            },
            {
                "verse": "Sum Deus. Es pulvis, sed regnes si mihi servis."
            },
            {
                "verse": "Pro te passus ita, pro me tu prospera vita,"
            },
            {
                "verse": "Pro te plagatus, pro me tu terge reatus."
            }
        ],
        [
            {
                "verse": "ad eundem endecasyllabon"
            }
        ],
        [
            {
                "verse": "Lugubres modulos tibi dicatos"
            },
            {
                "verse": "Flentes suppliicium tetrum crucemque"
            },
            {
                "verse": "Christi salvifici legas precamur"
            },
            {
                "verse": "Casto pectore sobrioque gestu"
            },
            {
                "verse": "Et summo referas deo benignas"
            },
            {
                "verse": "Grates, qui miseros pius redemit"
            },
            {
                "verse": "Mortales laqueo Iovis retentos"
            },
            {
                "verse": "Inferni roseo cruore Thomae."
            }
        ],
        [
            {
                "verse": "carmen directe lectum laudat retroactum, vituperat Philomusi"
            }
        ],
        [
            {
                "verse": "Dexteritas fidei, non vani gloria mundi,"
            },
            {
                "verse": "Virtutum specimen, non luxus spurca libido,"
            },
            {
                "verse": "Convictus tenuis, non turgens venter omento."
            },
            {
                "verse": "Haec tibi clara dabunt laudis monumenta perennis."
            }
        ],
        [
            {
                "verse": "ad sepulchrum Christi epitaphion a Philomuso compositum"
            }
        ],
        [
            {
                "verse": "Siste parum quisquis sacri monumenta sepulchri"
            },
            {
                "verse": "Cernis et aeterni fixa tropaea Dei."
            },
            {
                "verse": "Hic iacuit Christi laceratus corpus et artus"
            },
            {
                "verse": "Contusi. Flagris hic iacuere pedes."
            },
            {
                "verse": "Hic caput impressum spinis duraque corona"
            },
            {
                "verse": "Membraque signatis hic iacuere notis."
            },
            {
                "verse": "Hic iacuit magni plastes et conditor orbis"
            },
            {
                "verse": "Astrorum princeps caelituumque parens."
            },
            {
                "verse": "Funde pias lachrymas. Tumbam qui conspicis altam"
            },
            {
                "verse": "Et corpus Domini fletibus usque riga."
            }
        ]
    ]
}