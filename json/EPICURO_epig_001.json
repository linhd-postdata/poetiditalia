{
    "author": "Marcantonio Epicuro",
    "title": "epigrammata",
    "url": "http://www.poetiditalia.it/texts/EPICURO|epig|001",
    "text": [
        [
            {
                "verse": "Heu dolor, es prima raptus Caldora iuventa;"
            },
            {
                "verse": "Cum socio belli dum simulacra cies."
            },
            {
                "verse": "Nam male texisses pulchros quum casside vultus,"
            },
            {
                "verse": "Gutture ab infesta cuspide laesa iaces."
            },
            {
                "verse": "Quodque magis miserum est, non hanc ferus intulit hostis;"
            },
            {
                "verse": "Sed qui fraterno vulnere caesus obis."
            },
            {
                "verse": "Et tecum extincta est patriae spes alta domusque:"
            },
            {
                "verse": "Hoc genitrix telo, hoc corruit icta soror."
            },
            {
                "verse": "Hinc igitur quam fluxa hominum sint fata monemur;"
            },
            {
                "verse": "Qui necat, ille sua morte tulisset opem."
            }
        ],
        [
            {
                "verse": "Lucia felicis baccas carpebat olivae,"
            },
            {
                "verse": "Rustica, sed facie digna puella polo."
            },
            {
                "verse": "Arsit in hanc subito letali tabe Cupido,"
            },
            {
                "verse": "Optat et amplexus delitiasque puer."
            },
            {
                "verse": "At genitrix nato indignos proclamat amores,"
            },
            {
                "verse": "Increpat atque artes, increpat atque genus."
            },
            {
                "verse": "Tunc Amor: Indignam, mater, quis credere posset,"
            },
            {
                "verse": "Quarti sic, post formae munera, Pallas amat?"
            }
        ],
        [
            {
                "verse": "Dulcia cui dono mittam, mi culte Rotili,"
            },
            {
                "verse": "Ni tibi, qui semper grandia dulce canis?"
            },
            {
                "verse": "An si forte cupis munuscula dulcia nosse,"
            },
            {
                "verse": "Daedala quae tanta struxerit arte manus:"
            },
            {
                "verse": "Pinsuit alma Venus, digitis Aurora subegit,"
            },
            {
                "verse": "Aurarunt Charites, et face coxit Amor."
            },
            {
                "verse": "Nectare Pierides, violis sparsere Napaeae,"
            },
            {
                "verse": "Sirenes myrtis, Antiniana rosis."
            }
        ],
        [
            {
                "verse": "Quod te quisque vocet Magnatem, agnomine miror,"
            },
            {
                "verse": "Quum te Magnetem iure vocare queat."
            },
            {
                "verse": "Non quia tu ferrum rapias, est causa: sed ista,"
            },
            {
                "verse": "Paule, quod ex omni pectore corda trahas."
            }
        ],
        [
            {
                "verse": "Nata (eheu miserum) misero mihi nata parenti,"
            },
            {
                "verse": "Unicus ut fieres, unica nata, dolor;"
            },
            {
                "verse": "Nam tibi dumque virum tedas thalamumque parabam,"
            },
            {
                "verse": "Funera et inferias anxius ecce paro."
            },
            {
                "verse": "Debuimus tecum poni materque paterque,"
            },
            {
                "verse": "Ut tribus haec miseris urna parata foret."
            },
            {
                "verse": "At nos perpetui luctus, tu, nata, sepulchri"
            },
            {
                "verse": "Esto heres, ubi sic impia fata volunt."
            }
        ],
        [
            {
                "verse": "Quae mihi debebas supremae munera vitae,"
            },
            {
                "verse": "Infelix solvo nunc tibi, nate, prior."
            },
            {
                "verse": "Fortuna inconstans et lex variabilis aevi!"
            },
            {
                "verse": "Debueras cineri iam superesse meo."
            },
            {
                "verse": "Haec dat matris amor rapti solamina nata,"
            },
            {
                "verse": "Invida cum Lachesis tam breve nectit opus."
            },
            {
                "verse": "Nate, iaces: vivo contra mea vota superstes;"
            },
            {
                "verse": "Vox gemitus posthac, lux mihi erunt tenebrae."
            }
        ],
        [
            {
                "verse": "Stratus humi Python exhausta, Phoebe, pharetra"
            },
            {
                "verse": "Aesculea cinxit si tibi fronde caput,"
            },
            {
                "verse": "Laurea quae Tuccae, febres qui perdidit omnes?"
            },
            {
                "verse": "Unica perdendi potio causa fuit."
            },
            {
                "verse": "Quod Phoebus Phoeboque satus nequere tot annos,"
            },
            {
                "verse": "Pro pudor, hoc nobis quarti cito Tucca dedit."
            },
            {
                "verse": "Servatus mundus, servata est delphica tellus,"
            },
            {
                "verse": "Humanus Tucca est, filius ille Iovis."
            },
            {
                "verse": "Gloria quae maior? maior quae liberat orbem,"
            },
            {
                "verse": "Plaudite mortales, vicimus ecce Deum."
            },
            {
                "verse": "Phoebe, tuis radiis posthac lustrabis Olympum,"
            },
            {
                "verse": "Lustrabit mundum Tucca salutis ope."
            }
        ],
        [
            {
                "verse": "Dum canis heroas, celebras dum carmine collem"
            },
            {
                "verse": "Vertice qui cunctis celsior astra petit,"
            },
            {
                "verse": "Pierides numeros, Charites tribuere leporem,"
            },
            {
                "verse": "Sirenes cantum, Cynthius ipse lyram."
            }
        ],
        [
            {
                "verse": "Tibi uni Caelitum, Phoebe clarissime,"
            },
            {
                "verse": "Hunc locum, quin se ipsos Sereni tui dedicant."
            },
            {
                "verse": "Tu illis faveas praesensque adsis,"
            },
            {
                "verse": "Et non ut scripta perpetuo serena silent."
            }
        ],
        [
            {
                "verse": "Dum Fabio de te refero, Lysistrate, quot sint"
            },
            {
                "verse": "Quae nullo scribis carmina iudicio:"
            },
            {
                "verse": "Scribat, ait, nam dispeream, si iustior ulla est"
            },
            {
                "verse": "Poena hac, a magnis quam precer huic superis."
            }
        ],
        [
            {
                "verse": "Omnia naturae sic quondam sensa latebant,"
            },
            {
                "verse": "Ut vix e latebris Delius eliceret,"
            },
            {
                "verse": "Antiquum inque chaos rursus lapsura timebat,"
            },
            {
                "verse": "Ni Zimara in tenebris forte tulisset opem,"
            },
            {
                "verse": "Cui nunc aeterno praefertur lumine lampas,"
            },
            {
                "verse": "Lampas apollineo sydere clara magis,"
            },
            {
                "verse": "Qua reserat sophiae nodos, qua nubila pellit,"
            },
            {
                "verse": "Nubila quae nullus dispulit ante sophus;"
            },
            {
                "verse": "Ignotasque vias rerumque arcana retexens,"
            },
            {
                "verse": "Immensum mundi rite recludit opus."
            },
            {
                "verse": "Ergo quicquid habet veri natura, Zimarra,"
            },
            {
                "verse": "Iure tibi debet: debet uterque polus."
            }
        ],
        [
            {
                "verse": "Tot sua non inter miracula Iuppiter unquam"
            },
            {
                "verse": "Restituit vivis mortua membra Deus."
            },
            {
                "verse": "Hinc humerum Pelopi mutilum reparavit eburnum"
            },
            {
                "verse": "Abscissae nequiens reddere partis opem."
            },
            {
                "verse": "Pars sophiae lacera, abiecta et miseranda iacebat,"
            },
            {
                "verse": "Mille gerens facie vulnera, mille manu:"
            },
            {
                "verse": "En Zimarae auxilio recte solidatur ad unguem"
            },
            {
                "verse": "Atque reviviscit mortua quae fuerat."
            },
            {
                "verse": "Vel Iove maiorem se Zimara praestitit; at si"
            },
            {
                "verse": "Maiorem nolim dicere, dico parem."
            }
        ]
    ]
}