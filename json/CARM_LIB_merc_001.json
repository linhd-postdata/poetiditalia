{
    "author": "carmina libraria",
    "title": "Gerardus Mercator, atlas minor",
    "url": "http://www.poetiditalia.it/texts/CARM_LIB|merc|001",
    "text": [
        [
            {
                "verse": "Georgii Buchanani poetae versus inserti"
            }
        ],
        [
            {
                "verse": "Percipias rerum sit quantula  portio, verbis"
            },
            {
                "verse": "Quam nos magnificis in regna superba secamus."
            },
            {
                "verse": "Partimur ferro, mercamur sanguine fuso"
            },
            {
                "verse": "Ducimus exiguae glebae de parte triumphos."
            },
            {
                "verse": "Illa etenim moles per se spectata seorsim"
            },
            {
                "verse": "Magna quidem; si cum stellati tegmine caeli"
            },
            {
                "verse": "Componas puncti instar erit vel seminis, unde"
            },
            {
                "verse": "Condidit innumeros senior Gargetius urbes."
            },
            {
                "verse": "Hec illa est hominum sedes, haec illa ferarum"
            },
            {
                "verse": "Et volucrum domus: hoc angusto e carcere quantum"
            },
            {
                "verse": "Surripit Oceani terrae circumfluus humor"
            },
            {
                "verse": "Quique per Herculeae irrumpens divortia metae"
            },
            {
                "verse": "Europam Lybicus late seiungit ab horis."
            },
            {
                "verse": "Adde huc claustra Arabum, quaeque arctant aequora campos"
            },
            {
                "verse": "Hyrcanos, huc adde lacus laxasque paludes."
            },
            {
                "verse": "Et quae precipiti labefactant flumina montes"
            },
            {
                "verse": "Vertice, vel pigris stagnant immota lacunis."
            },
            {
                "verse": "Dumque haec vi rapiunt, haec orbem gurgite mergunt"
            },
            {
                "verse": "Conditur exiguae sub aquis pars maxima terrae."
            },
            {
                "verse": "Quod superest magno velut insula parva profundo"
            },
            {
                "verse": "Innatat. Haec etiam quantum vel squalet arenis"
            },
            {
                "verse": "Vel tumet in vastos sine fruge, sine arbore montes;"
            },
            {
                "verse": "Vel nimiis ardet flammis vel frigore torpet."
            },
            {
                "verse": "Vel iacet humano indocilis mansuescere cultus,"
            },
            {
                "verse": "Vel fecunda malis animantum in funera succi"
            },
            {
                "verse": "O pudor, o stolidi praeceps vesania voti!"
            },
            {
                "verse": "Quantula pars rerum est in qua se gloria tollit,"
            },
            {
                "verse": "Ira fremit , metus exanimat, dolor urit, egestas"
            },
            {
                "verse": "Cogit opes ferro, insidiis flamma atque veneno"
            },
            {
                "verse": "Scilicet et trepido fervent humana tumultu."
            }
        ]
    ]
}