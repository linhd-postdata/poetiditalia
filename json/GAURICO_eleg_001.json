{
    "author": "Pomponio Gaurico",
    "title": "elegiacon",
    "url": "http://www.poetiditalia.it/texts/GAURICO|eleg|001",
    "text": [
        [
            {
                "verse": "Quid non longa dies, quid non cariosa vetustas."
            },
            {
                "verse": "Quid non consumit tempus et hora frequens?"
            },
            {
                "verse": "Heu ubi Palladiae divinum nomen Athenae?"
            },
            {
                "verse": "Heu ubi nunc Thebae, nunc ubi Troia manet?"
            },
            {
                "verse": "Sed quid ab externis, propiora exempla petamus."
            },
            {
                "verse": "Ah ubi nunc mundi maxima Roma caput?"
            },
            {
                "verse": "Proh dolor! Heu tantum furtim sibi vendicat hora?"
            },
            {
                "verse": "Heu furtim tantum vendicat hora sibi?"
            },
            {
                "verse": "Ut tam summa queat mutare et vertere cuncta:"
            },
            {
                "verse": "Audax et tantum perdere temptet opus?"
            },
            {
                "verse": "Nec queror humani quod longa aetate labores"
            },
            {
                "verse": "Mortalique ruant maenia facta manu."
            },
            {
                "verse": "Divinas vatum mentes, caelestia dona:"
            },
            {
                "verse": "Saeculorum culpa deperisse queror."
            },
            {
                "verse": "Ut iam praeteream Graiorum damna, ubi nunc sunt"
            },
            {
                "verse": "Quos olim innumeros inclyta Roma tulit?"
            },
            {
                "verse": "Heu ubi nunc latitat qui scripsit Iasona Varro?"
            },
            {
                "verse": "Heu ubi nunc Calabri musa verenda senis?"
            },
            {
                "verse": "Heu ubi ubi ille tuus premitur nunc vare Thyestes?"
            },
            {
                "verse": "Atque Aruncani libera scripta viri?"
            },
            {
                "verse": "Heu ubi Pacuvius nunc est? Aut Accius atrox?"
            },
            {
                "verse": "Heu ubi nunc Affranii est Ceciliique toga?"
            },
            {
                "verse": "Heu periere omnes, vix tantum nomina restant:"
            },
            {
                "verse": "Ah quanta ingeniis facta ruina bonis?"
            },
            {
                "verse": "Ah scelus indignumque nefas: ubi Livius ingens?"
            },
            {
                "verse": "Historias decuit Roma perire tuas?"
            },
            {
                "verse": "Eloquar, ah facinus, tua nunc ubi Galle Lycoris?"
            },
            {
                "verse": "Ah ubi ubi ingenium Galle poeta tuum?"
            },
            {
                "verse": "Poenitet heu longi, noctesque diesque laboris,"
            },
            {
                "verse": "Quum videam tantos deperiisse viros."
            },
            {
                "verse": "Nitendum tamen est; nam quamvis cuncta peribunt"
            },
            {
                "verse": "Ingenii nunquam fama perire potest,"
            },
            {
                "verse": "Et quamvis tua scripta olim divine Poeta,"
            },
            {
                "verse": "Ac versus tulerint saecula longa tuos,"
            },
            {
                "verse": "Orbe quidem toto vivet tua Galle Lycoris,"
            },
            {
                "verse": "Vivet et ingenium Galle poeta tuum."
            }
        ]
    ]
}