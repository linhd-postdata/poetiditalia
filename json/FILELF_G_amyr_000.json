{
    "author": "Giovanni Mario Filelfo",
    "title": "Amyris",
    "url": "http://www.poetiditalia.it/texts/FILELF_G|amyr|000",
    "text": [
        [],
        [
            {
                "verse": "in Amyrida, nomine Othman Lilli Ferduccii"
            }
        ],
        [
            {
                "verse": "Othman me precibus Lilli Ferduccius urget"
            },
            {
                "verse": "Ut referam Turco parta trophaea duci;"
            },
            {
                "verse": "Scilicet huius opem speratque cupitque poetae"
            },
            {
                "verse": "Carmine quae gessit non peritura manu."
            },
            {
                "verse": "Huc feror, invitus licet; haec namque ipsa Latinis"
            },
            {
                "verse": "Posse ego quam mallem dicere parta meis,"
            },
            {
                "verse": "Et Venetis Turcos cessisse, Asiaque latere"
            },
            {
                "verse": "In veteri, Europae deseruisse lares."
            },
            {
                "verse": "Non quia non meritus veniat Mahomettus ad astra"
            },
            {
                "verse": "Laudibus extolli Martis ubique comes,"
            },
            {
                "verse": "Sed quoniam exosus sit eum tum pontificalis"
            },
            {
                "verse": "Ipse chorus, Christum tumque qui in orbe colit."
            },
            {
                "verse": "Insequitur namque ipse omnis, cunctisque minatur,"
            },
            {
                "verse": "Esse Phrygum referens se quoque gente satum,"
            },
            {
                "verse": "Deberique sibi quae stirps tenuisse Quirini"
            },
            {
                "verse": "Dicitur, et Caesar quidquid ad usque Thylen."
            },
            {
                "verse": "Res est vera, tamen gestarum gloria rerum"
            },
            {
                "verse": "Non modo cum nostris, sed sibi cum Lyciis,"
            },
            {
                "verse": "Cum Medis, Phrygibusque suis, quique illa sequuntur"
            },
            {
                "verse": "Iura, dedit primus quae Mahomettus eis."
            },
            {
                "verse": "Excipit hic nullum populumve ducemve; subegit"
            },
            {
                "verse": "Nuper et in Cilicum sceptra superba sinu;"
            },
            {
                "verse": "Quin etiam Persas cumulato milite caedit,"
            },
            {
                "verse": "Et cogit gladiis flectere colla suis."
            },
            {
                "verse": "In Scythicos autem reges quae castra paravit,"
            },
            {
                "verse": "Perdidit excelsas quot sua dextra domos!"
            },
            {
                "verse": "Hic, ut Alexander, nec Graecis parcit, ut altum"
            },
            {
                "verse": "Imperium titulis augeat et meritis,"
            },
            {
                "verse": "Nec reliquis, quoscumque videt meliora fovere"
            },
            {
                "verse": "Regna; cupit dominus solus in orbe coli."
            },
            {
                "verse": "Exosi hunc certe sumus hac aetate Latini,"
            },
            {
                "verse": "Annibalem veluti Roma vetusta fuit."
            },
            {
                "verse": "Sed post fata hominum totidem totidemque legetur"
            },
            {
                "verse": "Sponte, ut et Annibalis nunc quoque facta legunt."
            },
            {
                "verse": "Haec quot ubique manu temptabunt scribere larga,"
            },
            {
                "verse": "Quae hoc aevo infractus dux Mahomettus agit!"
            },
            {
                "verse": "Quae quamquam invitus nunc scripsi, invitus in hostem"
            },
            {
                "verse": "Laudandum veni, non nisi vera tamen"
            },
            {
                "verse": "Facta viri ingenio, nummisque et milite multo,"
            },
            {
                "verse": "Et terra et pelago qualiacumque refert;"
            },
            {
                "verse": "Sed quia discordes etiam sua fata Latini"
            },
            {
                "verse": "Exagitant rebus desidiosa novis,"
            },
            {
                "verse": "Et Christi quisquis cruce tectus debet Amyram"
            },
            {
                "verse": "Perdere, et interdum mente manuque fovet."
            },
            {
                "verse": "Hoc gravius multo debet sine pace videri,"
            },
            {
                "verse": "Hoc quoque ego his scriptis commonuisse velim,"
            },
            {
                "verse": "Ut quia discordes populos grave perdit Amyras,"
            },
            {
                "verse": "Concordi nostri se tueantur ope."
            },
            {
                "verse": "Haec ratio, ut referam quae gesserit hactenus ille,"
            },
            {
                "verse": "Me cogit, videant ut sua damna mei,"
            },
            {
                "verse": "Visaque formident, et formidata secare"
            },
            {
                "verse": "Constituant animis in sua iura piis."
            },
            {
                "verse": "Fer, Mahomette, precor, patienter si tua Lillus"
            },
            {
                "verse": "Facta velit scribi, cum mea damna queror."
            },
            {
                "verse": "Namque novae Romae satus et de stirpe superba,"
            },
            {
                "verse": "Quam mallem rueres, quam superasse meos!"
            },
            {
                "verse": "Quin et ab Italico cretus patre, quam tibi mallem"
            },
            {
                "verse": "Praecipere Italiam, quam metuisse tuos!"
            },
            {
                "verse": "Imo, ubi sim Christi leges et iussa secutus,"
            },
            {
                "verse": "De Mahomettana nil mihi gente sapit."
            },
            {
                "verse": "Quae tamen egregie gessisti, ea laudo, sed esse"
            },
            {
                "verse": "Haec tua, nec placuit, nec placuisse potest."
            }
        ]
    ]
}