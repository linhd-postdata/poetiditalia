{
    "author": "Lorenzo Vidroscio",
    "title": "carmina ad Varchium",
    "url": "http://www.poetiditalia.it/texts/VIDROSCI|carm|001",
    "text": [
        [
            {
                "verse": "ad Benedictum Varchium"
            },
            {
                "verse": "Quis te ultra placitum laudet, quis, magne poeta"
            },
            {
                "verse": "Varchi, non amet et captus amore legat?"
            },
            {
                "verse": "Carmina mellifluis seu proxima Thusca Petrarchae,"
            },
            {
                "verse": "Vergilii numeris sive Latina facis!"
            },
            {
                "verse": "His quia digna canis, iam ornatus baccare crines"
            },
            {
                "verse": "Altus de laevi marmore stabis humo."
            }
        ],
        [
            {
                "verse": "idem ad eundem"
            },
            {
                "verse": "Iudex candide carminum meorum,"
            },
            {
                "verse": "Varchi maxime et optime, o poeta,"
            },
            {
                "verse": "Tantum crescit amor tui medullis"
            },
            {
                "verse": "Intimis mihi singulas in horas,"
            },
            {
                "verse": "Quantum fama tui polo propinqui"
            },
            {
                "verse": "Collis vitiferi, unde nomen ortum"
            },
            {
                "verse": "Et genus tibi. Namque plus Apollo"
            },
            {
                "verse": "Se non Aonidum iugis sororum"
            },
            {
                "verse": "Iactat te quoque, gloriatve uno,"
            },
            {
                "verse": "Si perfecta canam ac videbor olim"
            },
            {
                "verse": "Digna dicere, te valere, nomen"
            },
            {
                "verse": "Post sublime tuum feram sub astra."
            }
        ],
        [
            {
                "verse": "ad Laurentium Vidroscium responsio"
            },
            {
                "verse": "Me quoque nonnulli laudant dicuntque poetam,"
            },
            {
                "verse": "Illis sed non sum credulus ipse tamen."
            },
            {
                "verse": "Nam neque adhuc dignus videor, vel dicere laudes"
            },
            {
                "verse": "Seu, Maro docte, tuas, sive, Petrarca, tuas,"
            },
            {
                "verse": "Ethrusco sed tu, Laurenti, digna poeta,"
            },
            {
                "verse": "Digna etiam Andino carmina Vate canis."
            }
        ],
        [
            {
                "verse": "idem ad eundem"
            },
            {
                "verse": "Quantum rni tribuant tuae Camoenae"
            },
            {
                "verse": "Quamve non merito, videbis ipse,"
            },
            {
                "verse": "Cuius res agitur, pudens, Vidrosci,"
            },
            {
                "verse": "Certe ego et numeris tuis, et ipsi,"
            },
            {
                "verse": "Non parum tibi debeo beatus."
            },
            {
                "verse": "Tuque non quia me licet minorem."
            },
            {
                "verse": "Dignatus prior es, neque hoc monentem"
            },
            {
                "verse": "Ad coelum lepido vocare versu."
            },
            {
                "verse": "Sed quod nil mihi gratius, magisve"
            },
            {
                "verse": "Iocundum solet evenire, quam cum"
            },
            {
                "verse": "Carum me video bonis, et iisdem"
            },
            {
                "verse": "Doctis ac sapientibus poetis."
            }
        ]
    ]
}