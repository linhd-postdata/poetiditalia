{
    "author": "carmina libraria",
    "title": "Xenophon, opera Ioanne Leuvenclaio interprete (epistolae et carmina)",
    "url": "http://www.poetiditalia.it/texts/CARM_LIB|xeno|001",
    "text": [
        [
            {
                "verse": "Ioannni Leuvenclaio Daniel Hermannus Borussus s.p."
            }
        ],
        [
            {
                "verse": "Ut quando vivos, pulchra sub imagine vultus"
            },
            {
                "verse": "Aemula pictoris fingere dextra solet,"
            },
            {
                "verse": "Quo magis emineant viventes corporis artus"
            },
            {
                "verse": "Congruus illustrat singula membra color:"
            },
            {
                "verse": "Sic tuus hic Xenophon Romano indutus amictu"
            },
            {
                "verse": "Prodit ut in Graia se putet esse stola."
            },
            {
                "verse": "Non modo cura tibi maculas abstergere cunctas"
            },
            {
                "verse": "In multis passim quae latuere locis;"
            },
            {
                "verse": "Sed quoque cura fuit genuinos reddere sensus"
            },
            {
                "verse": "Ingenii magna dexteritate tui."
            },
            {
                "verse": "Addis et obscuris verborum lumina rebus"
            },
            {
                "verse": "Obductae magno quae iacuere situ."
            },
            {
                "verse": "Quin et corruptis sententia si qua lituris"
            },
            {
                "verse": "Suspensa incertis sensibus ante fuit:"
            },
            {
                "verse": "Hanc animam in partes rapiens, has rursus in illas"
            },
            {
                "verse": "Excutis in prisco possit ut esse statu."
            },
            {
                "verse": "Dum potes, ingenii praestantibus utere donis"
            },
            {
                "verse": "Iam doctrina annos exsuperante tuos."
            },
            {
                "verse": "Utque Leo praestans animis et robore praestans"
            },
            {
                "verse": "Non movet exiguae praelia saeva ferae,"
            },
            {
                "verse": "Ingentes vires ingentem at vertit in hostem"
            },
            {
                "verse": "Acrior et magnas pervolat ante feras;"
            },
            {
                "verse": "Sic quoque te virtus fulminibus excitet ausis"
            },
            {
                "verse": "Ut sis ingenio, qui potes esse, tuo."
            },
            {
                "verse": "Perge labore tuo tenerae prodesse iuventae"
            },
            {
                "verse": "Perge tibi aeternum surget in orbe decus."
            },
            {
                "verse": "Namque tibi magnas refert respublica grates"
            },
            {
                "verse": "Ibit et in laudes plurima turba tuas."
            },
            {
                "verse": "At quae te natum vitalibus obtulit aures"
            },
            {
                "verse": "Applaudet famae Uuesphala terra tuae."
            }
        ]
    ]
}