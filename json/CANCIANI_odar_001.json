{
    "author": "Gian Domenico Cancianini",
    "title": "odes",
    "url": "http://www.poetiditalia.it/texts/CANCIANI|odar|001",
    "text": [
        [],
        [
            {
                "verse": "Iani Dominici Cancianini Spilimbergii liber odarum primus ad perillustrem dominum Erasmum Valvasonum, illustriorem modo post mortem et perpetuum sua ipsius virtute, fama et splendore permansurum"
            }
        ],
        [
            {
                "verse": "."
            },
            {
                "verse": "Sic consecrata, ut antea dicaveram,"
            },
            {
                "verse": "Quam Erasme obisses, edo nostra carmina:"
            },
            {
                "verse": "Tibi edo, sed nunc mortuo tristissimus"
            },
            {
                "verse": "Es tanti apud nos tu, licet sis mortuus."
            }
        ],
        [
            {
                "verse": "Musae perpetuum et dulce decus meae"
            },
            {
                "verse": "O Erasme bonis orte parentibus,"
            },
            {
                "verse": "Claro, et nobilibus stemmate: sunt, quibus"
            },
            {
                "verse": "Est in consiliis, ut sua dedicent"
            },
            {
                "verse": "Tali scripta, viro, qui titulo satis"
            },
            {
                "verse": "Obscuro decoris praenitat face."
            },
            {
                "verse": "Ipsos nos sequimur, nec minus Aedium"
            },
            {
                "verse": "Structores etenim hi marmoreas struunt"
            },
            {
                "verse": "Portas, quae arte nova, insignibus asperis"
            },
            {
                "verse": "Convertant oculos praetereuntium"
            },
            {
                "verse": "In laudem Artificisque, et Domus inclitae."
            },
            {
                "verse": "Huic Valvas operi, si placet, aureas"
            },
            {
                "verse": "Valvasone tui nominis applico."
            },
            {
                "verse": "Tu Regum propriam, tuque poeticam"
            },
            {
                "verse": "Frondem fronte geris, tu populos regis."
            },
            {
                "verse": "Tu doctum organica voce canis melos"
            },
            {
                "verse": "Quod si, quam moderor, grata tibi est fides,"
            },
            {
                "verse": "Nil ultra cupis: grata erit omnibus."
            }
        ],
        [
            {
                "verse": "Quo me coecus Amor suis"
            },
            {
                "verse": "Transfixum iaculis eminus aureis"
            },
            {
                "verse": "Quo me praecipitem vocat?"
            },
            {
                "verse": "Non sic aerium mentis inops cito"
            },
            {
                "verse": "Hoemum vel iuga candida,"
            },
            {
                "verse": "Nimbosae Rhodopes Baccha quatit pede"
            },
            {
                "verse": "Ut nunc concitus evehor"
            },
            {
                "verse": "In vitae exitium: parce Deus, precor"
            },
            {
                "verse": "Rursus parce, precor, Deus."
            },
            {
                "verse": "Pennas alma parens non homini dedit"
            },
            {
                "verse": "Sedes porrigitur loco"
            },
            {
                "verse": "Abrupto, nebulas dissita in arduas."
            },
            {
                "verse": "Quo via alitibus vagis,"
            },
            {
                "verse": "Heu durum est aditus, Lux mea nobilis,"
            },
            {
                "verse": "Hic sole occiduo creat"
            },
            {
                "verse": "Ortum; quin etiam clara meridiem."
            },
            {
                "verse": "Quae si se proprius mihi"
            },
            {
                "verse": "Sistat, det radios, seque simul volens,"
            },
            {
                "verse": "O me tunc ter, et amplius"
            },
            {
                "verse": "Foelicem: me alium tunc fatear Iovem."
            }
        ],
        [
            {
                "verse": "Audax ille, dolo qui petiit Polum"
            },
            {
                "verse": "Et furtim rapuit particulam igneam"
            },
            {
                "verse": "Luget nunc merito vertice Caucasi"
            },
            {
                "verse": "Infelix sibi nascentia viscera."
            },
            {
                "verse": "Morbos aut varios, et mala febrium."
            },
            {
                "verse": "Mortales patimur nos scelere illius."
            },
            {
                "verse": "Luctum queis igitur non dolor excitet?"
            },
            {
                "verse": "Ut natum accipient saxea pondera"
            },
            {
                "verse": "Fiduci obtegere, heu, moribus optimis"
            },
            {
                "verse": "Ornatum iuvenem, tam sibi conscium"
            },
            {
                "verse": "Et recti, referens ut nitidum diem"
            },
            {
                "verse": "Sol et praecipitans non videat parem."
            },
            {
                "verse": "Num vivet Genetrix, num Pater amplius"
            },
            {
                "verse": "Tanta in moestitia? Vos placido in malis"
            },
            {
                "verse": "Vestros respicitis lumine coelites,"
            },
            {
                "verse": "Ut factum levius sit patientia;"
            },
            {
                "verse": "Nil mortis dubiae certius est via,"
            },
            {
                "verse": "Haec nescit lacrymis flecter impia."
            }
        ],
        [
            {
                "verse": "Certamus Pario non hic de marmore factam,"
            },
            {
                "verse": "Aut Ephireo ex aere Columnam"
            },
            {
                "verse": "Carmine sublimi, dulcique attollere cantu,"
            },
            {
                "verse": "Eternae sacrareque Famae."
            },
            {
                "verse": "Illa Volumna modis attollitur ardua nostris,"
            },
            {
                "verse": "Quae Tybrim suffulcit ad amnem,"
            },
            {
                "verse": "Quicquid Iuno dedit, Pallas, Charitesque, Venusque"
            },
            {
                "verse": "Et Veneris stirps alma, Cupido."
            }
        ],
        [
            {
                "verse": "Iam sat aurarum, pluviaeque nobis"
            },
            {
                "verse": "Aedus fudit, satis et pavente"
            },
            {
                "verse": "Accolas flumen nimium propinqua"
            },
            {
                "verse": "Terruit unda."
            },
            {
                "verse": "En fluit Torrens alias negatis"
            },
            {
                "verse": "Viribus. Cernis, rigidas ut Ornos"
            },
            {
                "verse": "Erutas volvit, Tuliasque prono"
            },
            {
                "verse": "Discutit ictu?"
            },
            {
                "verse": "Heu deest Pinus puerum voluptas,"
            },
            {
                "verse": "Heu nemus flexum, positum sagaci"
            },
            {
                "verse": "Ancipe, accentum temere insecutis"
            },
            {
                "verse": "Funera turdis."
            },
            {
                "verse": "Defluunt coelo nebulae madentes,"
            },
            {
                "verse": "Nec tamen puri facies Olympi"
            },
            {
                "verse": "Panditur terris. Tonat, et minatur"
            },
            {
                "verse": "Ignibus aether."
            },
            {
                "verse": "Obstrepunt venti, quatiuntque tures:"
            },
            {
                "verse": "Non vides ullam virides movere"
            },
            {
                "verse": "Arborem crines. Decus omne sylvae"
            },
            {
                "verse": "Abstulit auster."
            },
            {
                "verse": "Voce Sylvanum querula locutum est,"
            },
            {
                "verse": "Rupe senserunt ovium magistri,"
            },
            {
                "verse": "Ardua huc fugit, metuens reverti"
            },
            {
                "verse": "Saecula Pyrrhae."
            },
            {
                "verse": "Eia age o Divis igitur Sacerdos"
            },
            {
                "verse": "Grate, dulci, iram fide fac Deorum"
            },
            {
                "verse": "Temperes. Tu hoc ni facies, nec alter"
            },
            {
                "verse": "Gesserit ullus."
            }
        ],
        [
            {
                "verse": "O novem candor, decus et sororum,"
            },
            {
                "verse": "Carga, queis lymphas solido retexit"
            },
            {
                "verse": "Pegasus cornu feriens Parentis"
            },
            {
                "verse": "Ossa vetustae,"
            },
            {
                "verse": "In sinu quarum positus decenti,"
            },
            {
                "verse": "Delphicus qualis pater ipse suevit"
            },
            {
                "verse": "Guttur excalptis avidum frequenter"
            },
            {
                "verse": "Proluis undis:"
            },
            {
                "verse": "Quid prius laudum memorem tuarum?"
            },
            {
                "verse": "Qua vel arguta resonem Camoena"
            },
            {
                "verse": "Integram, puram, scelerisque vitam"
            },
            {
                "verse": "Ingeniumque?"
            },
            {
                "verse": "Hoc, latet quicquid Sophiae repostum,"
            },
            {
                "verse": "Promis c doctis Heliconis antris:"
            },
            {
                "verse": "Graecia, et discit, Latium tuoque"
            },
            {
                "verse": "Pendet ab ore."
            },
            {
                "verse": "Hac per infameis scopulos iturus"
            },
            {
                "verse": "Tutus evadas, per et Aesculosae"
            },
            {
                "verse": "Dauniae Sylvas, tibi non timendus"
            },
            {
                "verse": "Ianitor Orci."
            }
        ],
        [
            {
                "verse": "Quem nam sic facilis perdere Mors viros"
            },
            {
                "verse": "Heroen querulis non sine honoribus"
            },
            {
                "verse": "Isto claudit in antro?"
            },
            {
                "verse": "Qui sic flebiliter gemunt,"
            },
            {
                "verse": "Spretis mundiciis? Pro superum fidem:"
            },
            {
                "verse": "Mutantur Superi, si liceat loqui."
            },
            {
                "verse": "Tu nunc aurea sentis,"
            },
            {
                "verse": "Tu nunc ferrea Numina."
            },
            {
                "verse": "Ah quantum miseri denique sunt, quibus"
            },
            {
                "verse": "Intentata favent principio Noti,"
            },
            {
                "verse": "Nigri flamina longo"
            },
            {
                "verse": "Exemplo ut patet omnibus."
            },
            {
                "verse": "Ah, quencunque vocant Regna Proserpinae,"
            },
            {
                "verse": "Illum non tabulae, non Paries sacer"
            },
            {
                "verse": "Ostendit redivivum"
            },
            {
                "verse": "Effugisse manus Deae."
            }
        ],
        [
            {
                "verse": "Quem tu leni oculo vides"
            },
            {
                "verse": "Cum primum ex utero matris init diem,"
            },
            {
                "verse": "O Leneae pater,"
            },
            {
                "verse": "Tyrhso deposito cum facie truci"
            },
            {
                "verse": "Illum non litui et tubae,"
            },
            {
                "verse": "Permixto aut sonitu bellua tympana,"
            },
            {
                "verse": "Non fulgor iuvat agminum,"
            },
            {
                "verse": "Non leves galeae pacem amat et sapit"
            },
            {
                "verse": "Croessi condicionibus"
            },
            {
                "verse": "Illum non moveam currere per freta,"
            },
            {
                "verse": "Littus nec pede tangere"
            },
            {
                "verse": "Externum; scopulus quin solidus manet"
            },
            {
                "verse": "Auri fluctibus haud suae"
            },
            {
                "verse": "Matris dilacerat viscera sarculo,"
            },
            {
                "verse": "Solis agricolis labor"
            },
            {
                "verse": "Dignus, centimanum progenie fera."
            },
            {
                "verse": "Numquam per iuga montium"
            },
            {
                "verse": "Nec per planiciem conspicitur vages;"
            },
            {
                "verse": "Umbra sed recubans meri"
            },
            {
                "verse": "Exercet Cyathos, hinc querimoniis,"
            },
            {
                "verse": "Hinc curis, et aqua procul,"
            },
            {
                "verse": "Quam peius refugit sanguine viperae."
            },
            {
                "verse": "Sed quis carminibus modus?"
            },
            {
                "verse": "Plenum muneribus, Bacche pater, tuis."
            },
            {
                "verse": "Illum non tonitru Polus,"
            },
            {
                "verse": "Quin nec terrificet fulmine Iuppiter."
            }
        ],
        [
            {
                "verse": "Vates Pindaricum carmen Horatius,"
            },
            {
                "verse": "Et quicquid resonat carmine Pindarus"
            },
            {
                "verse": "Unquam non morituro,"
            },
            {
                "verse": "Miris laudibus evehat,"
            },
            {
                "verse": "Flaccum Parthenius tollat ad ardua,"
            },
            {
                "verse": "Quae tangit viridi sidera vertice"
            },
            {
                "verse": "Qualis lucidus Atlas"
            },
            {
                "verse": "Sublimis columen Poli."
            },
            {
                "verse": "Hunc laudent alii tuque simul dedit"
            },
            {
                "verse": "Cui dono Aonii in verticibus aerii"
            },
            {
                "verse": "Montis Clarus Apollo"
            },
            {
                "verse": "Cigni, cum Cithara sonum."
            },
            {
                "verse": "Nos te, qui niveum es totus in alitem"
            },
            {
                "verse": "Mutatus, tenui dicere carmine"
            },
            {
                "verse": "Conamur, premit altus"
            },
            {
                "verse": "Quos praeter solitum stupor."
            }
        ],
        [
            {
                "verse": "Te vocat Urbs Patavi? Linquantur, Carga, Penates."
            },
            {
                "verse": "Hac iter ad superos"
            },
            {
                "verse": "Nec te distineant nebulae Iunonis et imbres,"
            },
            {
                "verse": "Queis madet usque solum;"
            },
            {
                "verse": "Omine namque isto constat te vertice posse"
            },
            {
                "verse": "Astra ferire brevi."
            },
            {
                "verse": "Formidas? Comitem me velles? Non tibi tali"
            },
            {
                "verse": "(Crede) opus auxilio est:"
            },
            {
                "verse": "Pallas et alma Venus, charitesque, novemque sorores"
            },
            {
                "verse": "Sunt satis, atque super."
            }
        ],
        [
            {
                "verse": "Nunc o cum senibus vos pueri Deum,"
            },
            {
                "verse": "Vos purae iuvenes matribus additae"
            },
            {
                "verse": "Imo corde Mariam,"
            },
            {
                "verse": "Summa et voce precamini,"
            },
            {
                "verse": "Ut sint auxilio Christiacis fugent"
            },
            {
                "verse": "In noctes Erebi Tartareum canem."
            },
            {
                "verse": "Unusquisque suprema"
            },
            {
                "verse": "Christum solliciter prece"
            },
            {
                "verse": "Tollent hi gelidum (quis dubitet?) metum aut"
            },
            {
                "verse": "Rebus compositis, exitio aut rates"
            },
            {
                "verse": "Sternentes Othomanas,"
            },
            {
                "verse": "Quo ve illis libeat modo."
            }
        ],
        [
            {
                "verse": "Quis te o Deorum, quis furor impulit"
            },
            {
                "verse": "Foedus paternum rumpere proelio"
            },
            {
                "verse": "Tentator audax? Quid Leonem"
            },
            {
                "verse": "Immerito Venetum lacesti?"
            },
            {
                "verse": "Coelesti alto consilio et potens,"
            },
            {
                "verse": "Praestansque tanto robore, num fera"
            },
            {
                "verse": "Sylvae videbatur? Putasti"
            },
            {
                "verse": "Posse sua huc spoliare pelle!"
            },
            {
                "verse": "Non is, qui virenti sub Nemees coma"
            },
            {
                "verse": "Cervice fractus concidit, est Leo:"
            },
            {
                "verse": "Qui distat illi, ceu iuvenco"
            },
            {
                "verse": "Sanguineus placido Lycaon."
            },
            {
                "verse": "Quin si resurgat maximus Hercules,"
            },
            {
                "verse": "Clavam timeret stringere dextera"
            },
            {
                "verse": "In praepotentem: pertimendum"
            },
            {
                "verse": "Ungue recurvo, et hyante rictu"
            },
            {
                "verse": "Vides, ut hostis per mare, per solum,"
            },
            {
                "verse": "Et per sonantem se rapit aera"
            },
            {
                "verse": "Te te requirens, annuente"
            },
            {
                "verse": "Consilio Iovis et Deorum?"
            },
            {
                "verse": "Iam fulminantem dentibus excutit"
            },
            {
                "verse": "Accensus ignem, iam pavido imminet"
            },
            {
                "verse": "Arectus aliis iam suprema"
            },
            {
                "verse": "Te ferus exagitat ruina."
            }
        ],
        [
            {
                "verse": "Atquis vetustum promere Coecubum"
            },
            {
                "verse": "Spernit diota? Nunc patere graves"
            },
            {
                "verse": "Et hauriantur nunc bibacem"
            },
            {
                "verse": "Teutona me faciat voluptas,"
            },
            {
                "verse": "Donec madenti lumina comprimens"
            },
            {
                "verse": "Morpheus suavem sensibus inferat"
            },
            {
                "verse": "Oblivionem quid moraris?"
            },
            {
                "verse": "Dulce merum puer huc ministra."
            },
            {
                "verse": "Hostis Deorum perpetuus Scythes,"
            },
            {
                "verse": "Nosterque tinctum sanguine Thracio"
            },
            {
                "verse": "Potavit aequor nos olenti"
            },
            {
                "verse": "Vina decent saturata moscho."
            }
        ],
        [
            {
                "verse": "O, qui me inani ludis imagine,"
            },
            {
                "verse": "Fuscis tenebris et caput et latus"
            },
            {
                "verse": "Utrunque tectus, somne, nocteis"
            },
            {
                "verse": "Mitte mala specie carentes,"
            },
            {
                "verse": "Sic te supinus propter aquae canam"
            },
            {
                "verse": "Rivum strepentis, dicere pervicax"
            },
            {
                "verse": "Quantum olim Ulyxes, te favente,"
            },
            {
                "verse": "Cum socio te potuisset uno."
            },
            {
                "verse": "Tydide sumpto in Threicios dedit"
            },
            {
                "verse": "Pallentis Orci sedibus inferis."
            },
            {
                "verse": "Rheso, et perempto, castra raptis"
            },
            {
                "verse": "Vectus equis ad amica cessit."
            }
        ],
        [
            {
                "verse": "Terris propinquo cur mihi cereas"
            },
            {
                "verse": "Natura pennas ingenii dedit?"
            },
            {
                "verse": "Cur ne volveris non Diones"
            },
            {
                "verse": "Ala vehit per amoena Coeli?"
            },
            {
                "verse": "Nam qualis udae Iros Phrygiae in iugis"
            },
            {
                "verse": "Venator errans (sic placuit Iovi"
            },
            {
                "verse": "Flavente praesignis capillo)"
            },
            {
                "verse": "Aethera transiliisse fertur:"
            },
            {
                "verse": "Cygnus supremum te super aera"
            },
            {
                "verse": "Ferrem canorus, quem peramant Dei"
            },
            {
                "verse": "Lauro coronandum, rosique, o"
            },
            {
                "verse": "Albe aliis melius canende."
            },
            {
                "verse": "Exempla terrent multivolum Icari."
            },
            {
                "verse": "Lauderis alto carmine ab optimis,"
            },
            {
                "verse": "Quodcunque cantas atque dicis"
            },
            {
                "verse": "Auspice Parthenii camoena."
            }
        ],
        [
            {
                "verse": "O matre turpi filia turpior,"
            },
            {
                "verse": "Queis criminosis te lacerem modis"
            },
            {
                "verse": "Digna Charibdi vorticosa,"
            },
            {
                "verse": "Aut tremulis crepitare flammis?"
            },
            {
                "verse": "Aes tam frequenti verbere non strepit"
            },
            {
                "verse": "Lunae laboranti auxilium ferens,"
            },
            {
                "verse": "Insana Bacchi non sacerdos"
            },
            {
                "verse": "Sic geminat rigidos boatus:"
            },
            {
                "verse": "Ut semper urgebo opprobriis feram,"
            },
            {
                "verse": "Pontoque dictis asperioribus,"
            },
            {
                "verse": "Ac ense torvi praeliantis,"
            },
            {
                "verse": "Et Iove, cum sua tela mittit."
            },
            {
                "verse": "Natura ab omni parte tulit sagax"
            },
            {
                "verse": "Foedum, quod istam turpet imaginem:"
            },
            {
                "verse": "Mores Hiianae fraudolentos,"
            },
            {
                "verse": "Niliaci lacrymasque nostri."
            },
            {
                "verse": "Me iusta bilis concitet asperum"
            },
            {
                "verse": "Ad facta tandem: supplicium grave"
            },
            {
                "verse": "Sis certa nostris perferendi"
            },
            {
                "verse": "E manibus meritum paratur."
            },
            {
                "verse": "Fias licebit mitior omnibus,"
            },
            {
                "verse": "Mutare laetis non volo, tristia,"
            },
            {
                "verse": "Nec dicta vere destruantur"
            },
            {
                "verse": "Crede animum mihi non amicum."
            }
        ],
        [
            {
                "verse": "Iam nunc quid audax, quid fidibus parat"
            },
            {
                "verse": "Aptare Clio? Quo nemore, aut specu,"
            },
            {
                "verse": "Quo monte Musis dedicato"
            },
            {
                "verse": "Sic mihi praemeditata venit?"
            },
            {
                "verse": "Vos pulchra pictis gramina floribus,"
            },
            {
                "verse": "Dumosa rupes, Lauriferum nemus,"
            },
            {
                "verse": "Aves canorae sentientis,"
            },
            {
                "verse": "Quae recinam comitata plectro."
            },
            {
                "verse": "Canto Deorum flagitia et virum"
            },
            {
                "verse": "Auditis? Et di crimine non vacant,"
            },
            {
                "verse": "Quamvis nitenti Nectar olim"
            },
            {
                "verse": "(Fama tulit) biberint Olympo."
            },
            {
                "verse": "O prisca quos, quos suspicit, et colit"
            },
            {
                "verse": "Aetas: suprema ad sydera quos vehit:"
            },
            {
                "verse": "Quos stulta convexi imminentis"
            },
            {
                "verse": "Esse putat, dominosque Terrae:"
            },
            {
                "verse": "Non qualis altus sit memoro pater,"
            },
            {
                "verse": "Saturnus arci quem Superum dedit"
            },
            {
                "verse": "(Semper parentes sunt colendi),"
            },
            {
                "verse": "Qui niveas sequitur puellas."
            },
            {
                "verse": "Binus calenti non satis Euhyo est"
            },
            {
                "verse": "Ortus. Renasci nunc quoque, sed Iovis"
            },
            {
                "verse": "Deberet ipso de cerebro;"
            },
            {
                "verse": "Mens etenim furiata vexat"
            },
            {
                "verse": "Rixis amicos, bella ciens mero,"
            },
            {
                "verse": "Tradit protervis, duro et Acinaci."
            },
            {
                "verse": "Contundit illos et cruentat."
            },
            {
                "verse": "Talibus illecebris pacatur."
            },
            {
                "verse": "Descendit astris saepe Cupidinum"
            },
            {
                "verse": "Lasciva sanctis Mater oloribus."
            },
            {
                "verse": "Mutatque complexus Deorum,"
            },
            {
                "verse": "Aethereis satiata furtis."
            },
            {
                "verse": "Vulcane fracto nunc pede claudica,"
            },
            {
                "verse": "Nunc disce, Pallas quid valeat ferox"
            },
            {
                "verse": "Contra hos salaces qui pudorem"
            },
            {
                "verse": "Virginibus rapere expetiscunt"
            },
            {
                "verse": "Se nil moventem, pene datum neci"
            },
            {
                "verse": "Vexit Phaselus per mare Lemnius"
            },
            {
                "verse": "Longe Sicanos ad Cyclopas,"
            },
            {
                "verse": "Exul ubi strepit officina"
            },
            {
                "verse": "In non virili non sibi tradita"
            },
            {
                "verse": "Cultu trahebat pollice vellera"
            },
            {
                "verse": "Prognatus Alcmenae minacis"
            },
            {
                "verse": "Non dominae metuebat ictus?"
            },
            {
                "verse": "Unum reponam de egregiis Deae"
            },
            {
                "verse": "Factis Dianae, quae in Niobes genus"
            },
            {
                "verse": "Cum fratre telis saeviente"
            },
            {
                "verse": "Haud facinus rigidum patravit."
            },
            {
                "verse": "Hoc sola tantum saevitiae dedit"
            },
            {
                "verse": "Exemplar Actaeon vagus invios"
            },
            {
                "verse": "Saltus pererrans sorte prava"
            },
            {
                "verse": "Pervenit ad laticam latentem."
            },
            {
                "verse": "Irata tunc, heu, Sylvipotens Dea,"
            },
            {
                "verse": "Quod se abluentem viderit, illico"
            },
            {
                "verse": "Cervum in fugacem vertit illum,"
            },
            {
                "verse": "Ut canibus propriis voretur."
            },
            {
                "verse": "Tangenda, nunc sunt rustica Numina:"
            },
            {
                "verse": "Nymphaeque, Faunique, ac Satyri truces,"
            },
            {
                "verse": "Silvani et, o vos, vos, ferarum"
            },
            {
                "verse": "Quisque vocet merito sodales."
            },
            {
                "verse": "Fratris miselli sanguine Romulus"
            },
            {
                "verse": "Gaudet profusus Martigenam manum"
            },
            {
                "verse": "Est oci amator Numa, mendax."
            },
            {
                "verse": "Annibalem metuo et Catonem."
            },
            {
                "verse": "Albus decentum flos iuvenum et decus"
            },
            {
                "verse": "Coelo vel ipsi suaviter alto"
            },
            {
                "verse": "Laudes meretur solus omnes,"
            },
            {
                "verse": "Tam nimia integritate floret."
            },
            {
                "verse": "Sed institutum desero cur meum?"
            },
            {
                "verse": "Cur laudo demum? Nunc cito corrigam,"
            },
            {
                "verse": "Laudes amici sic recantans"
            },
            {
                "verse": "Quae ultra modum, est moderanda virtus."
            }
        ],
        [
            {
                "verse": "Raphael virtute nitens parentis"
            },
            {
                "verse": "Voce qui docta iuvenum audientum"
            },
            {
                "verse": "Evehis mentes, viridi locasque in"
            },
            {
                "verse": "Vertice Pindi."
            },
            {
                "verse": "Degener non es; genitore natus,"
            },
            {
                "verse": "Quo magis nullum sophia refertum"
            },
            {
                "verse": "Cernit Argois, Latiisve in oris"
            },
            {
                "verse": "Pulcher Apollo."
            },
            {
                "verse": "Es tui magnum, decus, et tuorum,"
            },
            {
                "verse": "Optimus cultae fidicen Italiae,"
            },
            {
                "verse": "Aut canis Martis fera bella, sive"
            },
            {
                "verse": "Dulcia furta."
            },
            {
                "verse": "Te meae semper resonet Camoene."
            },
            {
                "verse": "Usque Cylleni meditabor, ut te"
            },
            {
                "verse": "Laudibus tollam super astra, vates"
            },
            {
                "verse": "Sim licet imus."
            }
        ],
        [
            {
                "verse": "Descende Pindo tristia lugubri"
            },
            {
                "verse": "Complexa ramo tempora, Pieri"
            },
            {
                "verse": "Regina: nigrae nunc cupressi"
            },
            {
                "verse": "Quippe decent, querulumque carmen."
            },
            {
                "verse": "Tecum sorores sint aliae novem,"
            },
            {
                "verse": "Adsitis omnes et fleat invicem"
            },
            {
                "verse": "Vestrum peremptum quaeque alumnum,"
            },
            {
                "verse": "Qui ante diem cohibetur urna."
            },
            {
                "verse": "Num vera cerno? Num lacrymabilem"
            },
            {
                "verse": "Me ludit error? Prospicio iuga"
            },
            {
                "verse": "Montis relinqui tum iam hic Camoenae."
            },
            {
                "verse": "Calliope movet, ecce plectrum"
            },
            {
                "verse": "Dum pulsat unco pectine barbiton,"
            },
            {
                "verse": "Stant expetentes carmina dicere"
            },
            {
                "verse": "Alterna Musae nec iocosos"
            },
            {
                "verse": "Mente modos meditantur aegra."
            },
            {
                "verse": "Calliope"
            },
            {
                "verse": "Cuncta, heu, scientis progenies sumus"
            },
            {
                "verse": "Iovis, Deaeque hinc noscimus omnia."
            },
            {
                "verse": "Moeremus at nunc cuncta nosse"
            },
            {
                "verse": "Plura loqui vetat ipse moereor."
            },
            {
                "verse": "Clio"
            },
            {
                "verse": "Cervo fugaci vita volucrior"
            },
            {
                "verse": "Fugit bonorum non ita palmulis"
            },
            {
                "verse": "Instructa Pinus linteisque,"
            },
            {
                "verse": "Remigio et Borea it secundo"
            },
            {
                "verse": "Erato."
            },
            {
                "verse": "Eheu severae quanta protervitas"
            },
            {
                "verse": "Innata morti: quos necat invidia"
            },
            {
                "verse": "Faustum Camoenis sic amatum"
            },
            {
                "verse": "Sustulit ah subitam rapinam."
            },
            {
                "verse": "Thalia"
            },
            {
                "verse": "Tali ulla nusquam flore nitet plaga"
            },
            {
                "verse": "Narcisus aeque haud conspicuus suis"
            },
            {
                "verse": "Floret rubetis atque dumis,"
            },
            {
                "verse": "Ut decori fuit ille Pindo."
            },
            {
                "verse": "Terphsicore"
            },
            {
                "verse": "Ter functus octo, queis super additur"
            },
            {
                "verse": "Vix unus, annis, moenia Brixiae"
            },
            {
                "verse": "Linquit dolentis, nec penateis"
            },
            {
                "verse": "Morte obita patrios revisit"
            },
            {
                "verse": "Euterpe"
            },
            {
                "verse": "Excussit arces montibus insitas"
            },
            {
                "verse": "Ipsosque montes Terra tremens, gravi"
            },
            {
                "verse": "Commota letho promerentis"
            },
            {
                "verse": "Vivere perpetuo, haud perire."
            },
            {
                "verse": "Melpomene"
            },
            {
                "verse": "Melo suavi gradia prossumus"
            },
            {
                "verse": "Hoc ille quid non aethere turbido"
            },
            {
                "verse": "Deproeliantes mulsit auras"
            },
            {
                "verse": "Atque feras; nequitque mortem."
            },
            {
                "verse": "Polymnia"
            },
            {
                "verse": "Perivit Orbi, non periit Polo."
            },
            {
                "verse": "Secum recessit vivida faustitas."
            },
            {
                "verse": "O Terra, quando te videbit"
            },
            {
                "verse": "Sol properans hilarem quadrigis..."
            },
            {
                "verse": "Urania"
            },
            {
                "verse": "Vivit supernis astra perambulans"
            },
            {
                "verse": "Tollit supremum carminibus Iovem."
            },
            {
                "verse": "Praesente Fausto gaudet Aether,"
            },
            {
                "verse": "Aethere quo fruitur beatus."
            }
        ],
        [],
        [],
        []
    ]
}