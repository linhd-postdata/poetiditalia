{
    "author": "carmina libraria",
    "title": "Lupoldus Bambergensis, Germanorum veterum principum zelus et fervor; add. Sebastian Brant; ed. Jacobus Wimpheling",
    "url": "http://www.poetiditalia.it/texts/CARM_LIB|lupo|001",
    "text": [
        [
            {
                "verse": "hexasticon Sebastiani Brandt"
            }
        ],
        [
            {
                "verse": "Religiosa ducum regum quoque Catholicorum"
            },
            {
                "verse": "Noscere si zelum vis fideique sacrae;"
            },
            {
                "verse": "Se quod cara illis fuerit respublica Christi"
            },
            {
                "verse": "Ecclesiaeque salus et decus imperii."
            },
            {
                "verse": "Teuthona tu imprimis gens et germana propago"
            },
            {
                "verse": "Perlege Lupoldi digna epitome tui."
            }
        ],
        [
            {
                "verse": "Illustrissimo Antistiti... domino Iohanni Dalburgio... Sebastianus Brandt omnifariam salutem"
            },
            {
                "verse": "Quod me Dalburgi generis celeberrime praesul"
            },
            {
                "verse": "Germanum et Rheni Vangionumque decus"
            },
            {
                "verse": "Diligis immeritum grates tibi solvere dignas"
            },
            {
                "verse": "Ut nequeo pergant sic superi (oro) vices."
            },
            {
                "verse": "Dignus enim optime vir capere ex Helicone coronam"
            },
            {
                "verse": "Quae tua perpetua tempora flore tegat."
            },
            {
                "verse": "Iure quidem: nam Castalio de gurgite venas"
            },
            {
                "verse": "Hausisti et quicquid Cyrrha liquoris habet."
            },
            {
                "verse": "Hinc tua mellifluo sunt illlita pectora rore,"
            },
            {
                "verse": "Per tua labra fluit nectar Apollineum."
            },
            {
                "verse": "Vix tua te digna est sedes tam praesule iusto,"
            },
            {
                "verse": "Tam sancto atque pio doctiloquoque viro."
            },
            {
                "verse": "Utque decus formae et praenobile stemma parentum"
            },
            {
                "verse": "Subticeam et quicquid corpora dotis habent."
            },
            {
                "verse": "Quis rogo librorum veterum studiosior usquam"
            },
            {
                "verse": "Quaesitor lector bibliopola parens?"
            },
            {
                "verse": "Quisnam aeque Hebreae praeclara volumina legis"
            },
            {
                "verse": "Graecorumque petit praesul habere libros?"
            },
            {
                "verse": "Veneris ad quascumque urbis: mox quaestio prima:"
            },
            {
                "verse": "Si quod ibi priscum comperiatur opus."
            },
            {
                "verse": "Idque ita miraris memorique ita mente recondis"
            },
            {
                "verse": "Ut tibi tempus edax eximat inde nihil."
            },
            {
                "verse": "O utinam in cunctis, quot habet Germania saltem"
            },
            {
                "verse": "Esset episcopiis par tibi docte pater!"
            },
            {
                "verse": "Nam sic, crede, domi melius res cuncta forisque"
            },
            {
                "verse": "Ecclesiis tali sub duce proveniat!"
            },
            {
                "verse": "Hinc factum ut nuper Lupoldi forte libellum"
            },
            {
                "verse": "Mandarim; limen mox vel adire tuum"
            },
            {
                "verse": "Optet ut incolumem nostro te nomine salvum"
            },
            {
                "verse": "Et vultum subeat iudiciumque tuum."
            },
            {
                "verse": "Et data digna quidem est occasio: nempe Iacobus"
            },
            {
                "verse": "Vuimpflingum fratrem hunc iussit adire tuum."
            },
            {
                "verse": "Huncque adeat. Cedo. Nostris dum te quoque verbis"
            },
            {
                "verse": "Capniona et nostrum fronte sua exhibeat."
            },
            {
                "verse": "Non fumum ex fulgore, sed ex fumo dare lucem"
            },
            {
                "verse": "Capnion ille solet: lux patriae una suae."
            },
            {
                "verse": "Accipite hanc vultu nostrum, sed uterque serenum"
            },
            {
                "verse": "Lupoldum. Vestras pulsat enim ille fores."
            },
            {
                "verse": "Continuo historiam placet et submittere Othonis"
            },
            {
                "verse": "Frisingi et barbae principis arma rubrae."
            }
        ]
    ]
}