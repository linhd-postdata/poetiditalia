{
    "author": "Gerolamo Bologni",
    "title": "epigrammata litteraria, iocosa, lasciua",
    "url": "http://www.poetiditalia.it/texts/BOLOGNI|litt|001",
    "text": [
        [
            {
                "verse": "Quid faciam versus quos vix legat unus et alter,"
            },
            {
                "verse": "Muneris unde nihil vita reportet inops,"
            },
            {
                "verse": "Suspendant tumidi quos unca nare magistri"
            },
            {
                "verse": "Censuraque notent barbara dicta gravi?"
            },
            {
                "verse": "Si iam nulla manet merces, si gloria versus"
            },
            {
                "verse": "Nulla, quid incassum tempus inane teram?"
            }
        ],
        [
            {
                "verse": "Caesar virorum mulier omnium fuit,"
            },
            {
                "verse": "Idem mulierum cum foret vir omnium."
            }
        ],
        [
            {
                "verse": "Multi tempore barbari Latinum"
            },
            {
                "verse": "Exacto vitiaverant nitorem;"
            },
            {
                "verse": "Nostro tempore Barbarus sed unus"
            },
            {
                "verse": "Linguae restituit decus Latinae."
            }
        ],
        [
            {
                "verse": "Dicentem de iure coquum videtis; at ipsum"
            },
            {
                "verse": "Ius condire coqui est: quod sapit, hoc loquitur!"
            }
        ],
        [
            {
                "verse": "Huic operi, lector, quod possis addere nil est."
            }
        ],
        [
            {
                "verse": "In te Vida, Maro post saecula longa revixit,"
            },
            {
                "verse": "Maeonis e cuius personat ore tuba."
            },
            {
                "verse": "Unde habeat causam meriti si gratia tanti"
            },
            {
                "verse": "Quaerimus, excelsi munus opusque Dei est."
            },
            {
                "verse": "Quippe tibi mentem gravidae genitricis in alvo"
            },
            {
                "verse": "Unus ut omnipotens iussit inesse sacram,"
            },
            {
                "verse": "Ad sua qui fieres mysteria rite sacerdos"
            },
            {
                "verse": "Flatibus excelsi numinis aequa canens."
            },
            {
                "verse": "Inde lepos, digni maiestas carminis inde"
            },
            {
                "verse": "Praeterit humanum caelitus orta modum!"
            }
        ],
        [
            {
                "verse": "Carpere sospes adhuc vitales diceris auras,"
            },
            {
                "verse": "Aetatem in Pyliam vivere digne senex,"
            },
            {
                "verse": "Perpetuam sedare sitim Permesside lympha,"
            },
            {
                "verse": "In tua quae iugi labra liquore fluit,"
            },
            {
                "verse": "Cuius Minciades modulatae carmina nymphae"
            },
            {
                "verse": "Manibus Andinis tura Sabaea ferunt;"
            },
            {
                "verse": "Dumque Bianoreo sollemnia iusta sepulchro"
            },
            {
                "verse": "Solvunt, blanda melos naenia dulce sonat;"
            },
            {
                "verse": "Fatidicae pergunt laudes simul edere vatis,"
            },
            {
                "verse": "Antiquum de qua Mantua nomen habet."
            },
            {
                "verse": "Ergo, Musarum et Christi venerande sacerdos,"
            },
            {
                "verse": "Aeternum facient hae decus, ille animam."
            },
            {
                "verse": "Pierii assertor per saecula longa leporis,"
            },
            {
                "verse": "Inclyta Carmelli gloria montis, ave!"
            },
            {
                "verse": "Immortale tibi est nomen, Baptista futurum"
            },
            {
                "verse": "Parthenicen donec mundus utramque colet."
            }
        ],
        [
            {
                "verse": "Baptistam extinctum Carmellitamne putatis,"
            },
            {
                "verse": "Cuius habet perpes frigida membra sopor?"
            },
            {
                "verse": "Iniecit mors saeva manus his partibus, in quas"
            },
            {
                "verse": "Ius illi solas Iuppiter esse sinit."
            },
            {
                "verse": "At superest Lethe numquam delebilis ulla"
            },
            {
                "verse": "Longa per aeternum saecula pulcher honos."
            },
            {
                "verse": "Nam dum hederae, Phoebo dum laurus amica virescet,"
            },
            {
                "verse": "Vatis Apollinei fama superstes erit."
            }
        ],
        [
            {
                "verse": "Insequeris fures. Facis hoc bene, Marce. Sed omnes"
            },
            {
                "verse": "Esse putas fures. Hoc male, Marce, facis."
            }
        ],
        [
            {
                "verse": "Hanc sibi Dardanio sub iudice de tribus optet"
            },
            {
                "verse": "Haud aliam effigiem quaelibet esse dea."
            },
            {
                "verse": "Hactenus ars; praeclara animi ornamenta decusque"
            },
            {
                "verse": "Pingere quod reliquum est dextera nulla potest."
            }
        ],
        [
            {
                "verse": "Qui spectas opus inclytum tabellae,"
            },
            {
                "verse": "Effictam Venerem potes putare."
            },
            {
                "verse": "Sanctae si potuisset ars puellae"
            },
            {
                "verse": "Mores ponere, crederes Dianam."
            }
        ],
        [
            {
                "verse": "Dum mandata pati clysteria podice nolo,"
            },
            {
                "verse": "Hauriri summo protinus ore iubes."
            },
            {
                "verse": "At paedicari foedum mihi, Gaza, videtur,"
            },
            {
                "verse": "Fellare at multo turpius esse quidem."
            },
            {
                "verse": "Irrumat et fellat stolido quod sumitur ore,"
            },
            {
                "verse": "Paedicat tantum podice quidquid inest."
            }
        ],
        [
            {
                "verse": "Quod vager huc illuc varias adeamque puellas,"
            },
            {
                "verse": "Stulta, soles de me, Lydia, saepe queri."
            },
            {
                "verse": "Uno si possem contentus vivere cunno,"
            },
            {
                "verse": "Anterior cara coniuge nulla foret."
            },
            {
                "verse": "Verum ubi cum quavis iam terve quaterve coivi,"
            },
            {
                "verse": "Me satiat: vitium est hoc mihi (si vitium est)."
            },
            {
                "verse": "Uxores nolo; volo, Lydia, liber amicas"
            },
            {
                "verse": "Complures; uxor sufficit una mihi."
            }
        ],
        [
            {
                "verse": "Quisquis homo es, quisquis cor habes, hoc siste sepulchro,"
            },
            {
                "verse": "Siste gradum: ad lacrimas quo moveare legas."
            },
            {
                "verse": "Hic decus aeternum Mollinae Antonia gentis"
            },
            {
                "verse": "Aetatis primo flore perempta iacet."
            },
            {
                "verse": "Cui Charites, Pallas, Musae, Venus atque Cupido"
            },
            {
                "verse": "Contulerant homini quicquid inesse licet."
            },
            {
                "verse": "Sed mortale fuit corpus; mors abstulit ergo."
            },
            {
                "verse": "Heu miserae! Specimen quam breve tale datum est!"
            }
        ],
        [
            {
                "verse": "Clauditur hoc Mollina iacens Antonia saxo,"
            },
            {
                "verse": "Cumaeae vatis digna videre dies."
            },
            {
                "verse": "Cedere cui Siren potuisset victa canenti,"
            },
            {
                "verse": "Cedere cui pulsa victa Thalia lyra."
            },
            {
                "verse": "Quae fuerit forma aut aetas ne quaere, viator:"
            },
            {
                "verse": "Eliciet gemitus utraque nota graves."
            },
            {
                "verse": "Fles tamen atque oculis lacrimae labuntur ab udis:"
            },
            {
                "verse": "Qui non hoc lacrimet funere, marmor erit."
            }
        ],
        [
            {
                "verse": "Antiquas referens puella nymphas"
            },
            {
                "verse": "Forma, moribus, artibus decora,"
            },
            {
                "verse": "Siren credita voce, Musa plectro,"
            },
            {
                "verse": "Hoc Antonia clauditur sepulchro,"
            },
            {
                "verse": "Cui cognomine contigit vocari"
            },
            {
                "verse": "Mollinae, facilis quod et venusta"
            },
            {
                "verse": "Ac mollis fuit. Heu severa Parca"
            },
            {
                "verse": "Quae tantum decus abstulit iuventa!"
            }
        ]
    ]
}