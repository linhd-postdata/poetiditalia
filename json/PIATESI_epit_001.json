{
    "author": "Lippo Piatesi",
    "title": "epitaphia",
    "url": "http://www.poetiditalia.it/texts/PIATESI|epit|001",
    "text": [
        [
            {
                "verse": "Marmoreo recubant hoc principis ossa sepulcro"
            },
            {
                "verse": "Qui patriae ac populis iura benigna dabat,"
            },
            {
                "verse": "Qui pius in primis iustique ac pacis amator"
            },
            {
                "verse": "Imperio exclusit bella cruenta suo."
            },
            {
                "verse": "Hunc populi regesque gravem sanctumque bonumque"
            },
            {
                "verse": "In rebus dubiis consuluere suis."
            },
            {
                "verse": "Ferrariam imperio Nicolaus nomine rexit"
            },
            {
                "verse": "Gloria et Estensis marchio gentis honos."
            }
        ],
        [
            {
                "verse": "Cuius in hoc tumulo corpus servatur et ossa"
            },
            {
                "verse": "Ferrariae princeps marchio dictus eram,"
            },
            {
                "verse": "Qui populos gentesque meas atque oppida felix"
            },
            {
                "verse": "Tranquilla tenui sub dicione diu,"
            },
            {
                "verse": "Quem iustum atque pium et morum gravitate nitentem"
            },
            {
                "verse": "Consuluere urbes, consuluere duces."
            },
            {
                "verse": "Ingenii praeclara mei monumenta reliqui,"
            },
            {
                "verse": "Extructasque domos templaque sacra deum,"
            },
            {
                "verse": "Estensem me gens Nicolaum nomine dixit,"
            },
            {
                "verse": "Munificus toto cognitus orbe fui."
            }
        ],
        [
            {
                "verse": "Felicem princeps patriam populosque regebam"
            },
            {
                "verse": "Atque urbes felix duro mihi vita fuit."
            },
            {
                "verse": "Iustitiae insignis cultor, pietatis alumnus,"
            },
            {
                "verse": "Comis et in primis perque benignus eram."
            },
            {
                "verse": "Arbiter accitus inter bella horrida, pacis"
            },
            {
                "verse": "Regibus ac populis unicus auctor eram."
            },
            {
                "verse": "Marchio dicebar Nicolaus nomine, princeps"
            },
            {
                "verse": "Ferrariae, Estensis gloria magna domus."
            },
            {
                "verse": "Hoc iaceo extinctus senior sub marmore; nam me"
            },
            {
                "verse": "A patria rapuit mors inopina procul."
            }
        ]
    ]
}