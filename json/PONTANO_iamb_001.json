{
    "author": "Giovanni Gioviano Pontano",
    "title": "iambici",
    "url": "http://www.poetiditalia.it/texts/PONTANO|iamb|001",
    "text": [
        [
            {
                "verse": "Avi tui, Tranquilla, delitium et quies"
            },
            {
                "verse": "Orbi senis, quem fles, misella? Moestula,"
            },
            {
                "verse": "Quem fles? Patremne, quem extulisti infantula?"
            },
            {
                "verse": "Sentis an haec in matris ulnis? An meis"
            },
            {
                "verse": "Et ipsa deflens assonas conquestibus?"
            },
            {
                "verse": "O inditum naturae et homini adinsitum"
            },
            {
                "verse": "Semen patrisque avique: Tranquilla hinc dolet,"
            },
            {
                "verse": "Patrem dolet misella, avoque condolet."
            },
            {
                "verse": "Sed quid, quod arrides, quod adnutas avo?"
            },
            {
                "verse": "Senis levamen unicum, an solari avum,"
            },
            {
                "verse": "Postquam patrem luxti, studes, mea neptula?"
            },
            {
                "verse": "Ridet meum deliciolum. Ride, mea,"
            },
            {
                "verse": "Ride, voluptas, osculare avum tuum,"
            },
            {
                "verse": "Et hoc levaminis genere senem fove,"
            },
            {
                "verse": "Leva meum luctum, leva sordis meas,"
            },
            {
                "verse": "Senemque avumque ab aegritudine alleva."
            },
            {
                "verse": "Caducus ipsa es flos, mihi sol occidit:"
            },
            {
                "verse": "Flori timenda nebula, tenebrae autem seni;"
            },
            {
                "verse": "Vita occidua senis, caduca infantulae."
            },
            {
                "verse": "Certi nihil vitae tibi est, neptis mea;"
            },
            {
                "verse": "At certam avo mortem minantur singula."
            }
        ],
        [
            {
                "verse": "Senii levamen unicum neptis mei,"
            },
            {
                "verse": "Ubi est pater tuus, misella? Mortuum"
            },
            {
                "verse": "Quem nescias, misella, nec iam sentias"
            },
            {
                "verse": "Aetate in ista primula, dieculis"
            },
            {
                "verse": "Paucissimis e matris alvulo edita,"
            },
            {
                "verse": "Rubicundula, et nutricis alludens sinu?"
            },
            {
                "verse": "Heu heu, genus hominum caducum et languidum"
            },
            {
                "verse": "In germine ipso: vitae in ipso limine"
            },
            {
                "verse": "Puer interit, natum senex effert pater,"
            },
            {
                "verse": "Avus patrem tuum, misella neptula,"
            },
            {
                "verse": "Et ipsa patrem infantula in cunabulis."
            },
            {
                "verse": "Vivitque avus confectus annis, ipsaque in"
            },
            {
                "verse": "Crepundiis vagis, mali tui inscia"
            },
            {
                "verse": "Sortisque venturae. Dolor, dolor adigit"
            },
            {
                "verse": "Avum, patrem, senemque sorte de hac queri."
            },
            {
                "verse": "Miseram senectutem meam, miserum senem."
            },
            {
                "verse": "At tu, misella, forte avum si amiseris,"
            },
            {
                "verse": "Hoc destituta vinculo aresces, velut"
            },
            {
                "verse": "Crescens amaracus, liquore si suo"
            },
            {
                "verse": "Suoque sole non alatur, interit."
            }
        ],
        [
            {
                "verse": "Tranquilla, quid rides mali tui inscia?"
            },
            {
                "verse": "Avum quid ad risum allicis iocis tuis?"
            },
            {
                "verse": "Iocaris amens in paterno funere?"
            },
            {
                "verse": "Sapere sed hoc est; vita nanque omnis merus"
            },
            {
                "verse": "Luctus, mera est miseria. Ride, neptula;"
            },
            {
                "verse": "Furare pensulum hoc novercae, et quantulum est"
            },
            {
                "verse": "Ipsum neas tibi; offulam aegritudini"
            },
            {
                "verse": "Subduc et hanc, ut ista quamvis parvula"
            },
            {
                "verse": "Lux in tenebris emicet: nox caetera est."
            }
        ],
        [
            {
                "verse": "Quid, o rosae, quid lassulae reflectitis"
            },
            {
                "verse": "Caput, comaeque decidunt e vertice,"
            },
            {
                "verse": "Honosque foliis deciduus omnis perit?"
            },
            {
                "verse": "Vobis nec aer officit, nec aeris"
            },
            {
                "verse": "Nocens status; vernus tepor sed vos fovet,"
            },
            {
                "verse": "Aurae salubres ventilant, nox hudula"
            },
            {
                "verse": "Humore tingit roscido. Quid, heu, quid est,"
            },
            {
                "verse": "Quod languidae, quod lassulae reflectitis"
            },
            {
                "verse": "Caput comasque? Honos et omnis concidit?"
            },
            {
                "verse": "Lugetis an vos Lucium colonulum,"
            },
            {
                "verse": "Qui vos colebat aureis rastellulis,"
            },
            {
                "verse": "Argenteis qui vos putabat falculis?"
            },
            {
                "verse": "Heu heu, miser parens, miser quid agam senex?"
            },
            {
                "verse": "Senex miser, pater miserior, quidnam ages?"
            },
            {
                "verse": "Senex quid aget, aut quid pater miserrimus?"
            },
            {
                "verse": "Lugete mecum, o hortuli miserrimi,"
            },
            {
                "verse": "Lugete, amaraci, fleant et lilia,"
            },
            {
                "verse": "Fleantque myrti longe amatum villicum,"
            },
            {
                "verse": "Laurique cultorem suum arescentibus"
            },
            {
                "verse": "Foliis comisque, et ramulis moerentibus."
            },
            {
                "verse": "Quis vos, misellae arbusculae, quis, haerbulae,"
            },
            {
                "verse": "Colet, rigabit? Quis manu tenerrima"
            },
            {
                "verse": "A sole, ab aestu, aut ab gelu tuebitur?"
            },
            {
                "verse": "Quis noxias aut bestias, aut impetum"
            },
            {
                "verse": "Coeli procellosum sacro abigat carmine?"
            },
            {
                "verse": "Heu heu, misellae arbusculae, heu heu, haerbulae,"
            },
            {
                "verse": "Miselli et horti, mortuo colonulo,"
            },
            {
                "verse": "Squalebitis, tabescet et vester decor,"
            },
            {
                "verse": "Honos peribit omnis. Ah senex miser,"
            },
            {
                "verse": "Sic ipse tabesces, agro velut obsito"
            },
            {
                "verse": "Tabescit arens truncus igne ab lentulo"
            },
            {
                "verse": "Correptus, in cinerem qui abit, ac sensim, sine"
            },
            {
                "verse": "Nitore, flamma, luce adempta, fumigat."
            }
        ],
        [
            {
                "verse": "Foliis quid heu, amarace, heu quid floribus"
            },
            {
                "verse": "Nudata squales moestula? Heu quid languida"
            },
            {
                "verse": "Arentibus comis et horrido sinu,"
            },
            {
                "verse": "Lugubri amictu fles, misella amarace?"
            },
            {
                "verse": "An ipsa flere arentibus potes genis?"
            },
            {
                "verse": "Deest enim, te qui rigabat, et tuus"
            },
            {
                "verse": "Colonus ille, argenteo qui vasculo"
            },
            {
                "verse": "Liquorem amatum funditabat et tuam"
            },
            {
                "verse": "Sitim levabat, et levabat sideris"
            },
            {
                "verse": "Rabiem erigonii. At ego, misella amarace,"
            },
            {
                "verse": "Tuam sitim meis levabo lacrimis."
            },
            {
                "verse": "Cape has, misella, lacrimas moesti senis:"
            },
            {
                "verse": "Memor osculorum en illius fundo tibi"
            },
            {
                "verse": "Tercentum amaras pro liquore lacrimas,"
            },
            {
                "verse": "Pro rore guttas salsulas totidem alteras,"
            },
            {
                "verse": "Amplexuum memor alteras, et illius"
            },
            {
                "verse": "Memor leporum et comitatis blandulae."
            },
            {
                "verse": "His tu viresces et novam indues comam,"
            },
            {
                "verse": "Beata amarace, foliis novis, novo"
            },
            {
                "verse": "Amictu; at ego senex subarescam miser"
            },
            {
                "verse": "Humore vacuus, saepe velut in arida"
            },
            {
                "verse": "Asparagus igne afflatus, aut de fulmine"
            },
            {
                "verse": "Tacta arbor elanguescit ab radicibus."
            }
        ],
        [
            {
                "verse": "Misella cupressus puer quondam fui;"
            },
            {
                "verse": "Mater rigabat me tenellam lacrimis;"
            },
            {
                "verse": "Exin adulta lacrimis crevi senis."
            },
            {
                "verse": "Quem me daturam creditis fructum, nisi,"
            },
            {
                "verse": "Heu heu pater miselle nato mortuo"
            },
            {
                "verse": "Aetate in ultima, heu adempto filio,"
            },
            {
                "verse": "Heu heu miselle, hoc lacrimarum praemium?"
            }
        ]
    ]
}