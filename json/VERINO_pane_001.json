{
    "author": "Ugolino Verino",
    "title": "panegyricon",
    "url": "http://www.poetiditalia.it/texts/VERINO|pane|001",
    "text": [
        [],
        [
            {
                "verse": "ad Ferdinandum regem et Isabellamreginam Hispaniarum de Saracenae Baetidosgloriosa expugnatione"
            },
            {
                "verse": "Gaudeat alma fides, crucifixi sacra propago"
            },
            {
                "verse": "Exultet, felix laetetur Hiberia: Tandem"
            },
            {
                "verse": "De caelo plausit niveis Victoria pennis."
            },
            {
                "verse": "Maumetti deleta lues omnisque nefandi"
            },
            {
                "verse": "Sentina erroris Libycas secessit in undas."
            },
            {
                "verse": "Occiduas demum vidit sine sordibus urbes"
            },
            {
                "verse": "Luciferis sol laetus equis vultuque sereno"
            },
            {
                "verse": "Extremos adiit, purgata cubilia, Gades."
            },
            {
                "verse": "Da, pater omnipotens, caeli terraeque creator,"
            },
            {
                "verse": "Crescat ut ingenium, maiores ingere vires,"
            },
            {
                "verse": "Christe potens rerum, iam te dimisimus Evam,"
            },
            {
                "verse": "Liquimus obscurum Cirrhaei daemonis antrum."
            },
            {
                "verse": "Fas mihi Christiparae, mea numina, virginis aram"
            },
            {
                "verse": "Amplecti et certum divae sperare favorem."
            },
            {
                "verse": "Magnanimi interea sileant victricia Carli"
            },
            {
                "verse": "Bella mihi longo nondum perfecta labore."
            },
            {
                "verse": "Fert animus magnos regis celebrare triumphos"
            },
            {
                "verse": "Ferrandi sociaeque simul Martisque torique"
            },
            {
                "verse": "Gesta Sophocleo reginae ornare cothurno."
            },
            {
                "verse": "In dubio est, seu pace magis, seu clarior armis,"
            },
            {
                "verse": "An morum probitas, an sit sapientia maior,"
            },
            {
                "verse": "Officiumne pari virtute exercet utrunque."
            },
            {
                "verse": "Impia pestiferi iam dudum secta tyranni"
            },
            {
                "verse": "Foedarat miserum sceleratis legibus orbem,"
            },
            {
                "verse": "Exitiale nefas Arabum prorupit ab oris,"
            },
            {
                "verse": "Romanos regeret victrix cum Graecia fasces"
            },
            {
                "verse": "Ac rerum Heraclius summas tractaret habenas;"
            },
            {
                "verse": "Tartareis tunc atra lues emersa lacunis"
            },
            {
                "verse": "Latius ac serpens tanquam contagia morbi"
            },
            {
                "verse": "Apprendit Syriam et Nilum Libyenque propinquam"
            },
            {
                "verse": "Moxque freti tranans celeri compendia cursu"
            },
            {
                "verse": "Non procul Herculeis vicinas Gadibus urbes"
            },
            {
                "verse": "Corripuit pestis. Pudet enarrare, quot annos"
            },
            {
                "verse": "Christicolum in medio erroris possederit arcem"
            },
            {
                "verse": "Prona voluptati, quanquam laxavit habenas,"
            },
            {
                "verse": "Gens effrena, tamen longe est acerrima bellis,"
            },
            {
                "verse": "Seu densos cuneos invadit comminus ense,"
            },
            {
                "verse": "Sive equitans certas Parthorum ex more sagittas"
            },
            {
                "verse": "Torquet, seu iacta funda ferit eminus hostes."
            },
            {
                "verse": "Nec mirum, didicit vicinos inter Hiberos"
            },
            {
                "verse": "Pugnare et capta sic aevum ducere praeda."
            },
            {
                "verse": "Ter deni longa serie per saecula reges"
            },
            {
                "verse": "Litoreas magnae tenuerunt Baetidos oras"
            },
            {
                "verse": "Granataeque illic urbem posuere superbam,"
            },
            {
                "verse": "Quae caput, imperii et Saraceni nominis horror."
            },
            {
                "verse": "Iura dabat populis Christi cultoribus hostis,"
            },
            {
                "verse": "Sacrilego ritu temeravit virginis aedes."
            },
            {
                "verse": "Nec quondam centum longe clarissima portis"
            },
            {
                "verse": "Tot bellatores habuit Nilotica Thebe,"
            },
            {
                "verse": "Quot solitae in bellum Granata erumpere turmae"
            },
            {
                "verse": "Et quatere hostiles magnis terroribus urbes."
            },
            {
                "verse": "Hanc nunquam potuit delere Hispania labem,"
            },
            {
                "verse": "Acre genus licet est hominum duroque labori"
            },
            {
                "verse": "Assuetum et vitam, quam longa est, transigit armis,"
            },
            {
                "verse": "Attamen invicti tenuerunt oppida Mauri,"
            },
            {
                "verse": "Quae cepere semel, nunquam expugnavit Hiberus."
            },
            {
                "verse": "Hactenus occidui meruerunt crimina regni"
            },
            {
                "verse": "Et neglectus honor spretique iniuria Christi."
            },
            {
                "verse": "Impius ut sacri Maumettus dogmatis hostis"
            },
            {
                "verse": "Cresceret effundens late, velut hydra, venenum."
            },
            {
                "verse": "Sed deus hanc belli molem tantumque triumphum"
            },
            {
                "verse": "Invicti tribuit peragi felicibus armis"
            },
            {
                "verse": "Christicolum regis, donec duo lumina torvae"
            },
            {
                "verse": "Iustitiae et veri cultores numinis ambo"
            },
            {
                "verse": "De caelo lapsi Ferrandus et inclyta coniunx"
            },
            {
                "verse": "Sordibus eluerent primum gentilibus urbes"
            },
            {
                "verse": "Infectas. Varia sub religione latebat"
            },
            {
                "verse": "Illuvies hominum, crucifixi nomine quidam,"
            },
            {
                "verse": "Re Iudaeus erat, nec gens est foedior ulla,"
            },
            {
                "verse": "Pars Veneris primas horas ritumque propinquae"
            },
            {
                "verse": "Haereseos fictaque deum pietate colebat."
            },
            {
                "verse": "Haec scelerum exquirens curvis portenta latebris"
            },
            {
                "verse": "Regina insequitur; ferro flammisque trucidat"
            },
            {
                "verse": "Indicitque diem, qua sordes eluat omnis,"
            },
            {
                "verse": "Immundum foedumque pecus scelerata propago."
            },
            {
                "verse": "Rex quoque Ferrandus divino percitus oestro"
            },
            {
                "verse": "Purgabat patriae delicta domestica terrae."
            },
            {
                "verse": "Ut quondam celso Sinae de vertice Moses"
            },
            {
                "verse": "Desiliens fregit tabulas iratus et ense"
            },
            {
                "verse": "Arrepto turbam, quae fusum oraverat aurum"
            },
            {
                "verse": "Proque deo vitulo supplex erexerat aram,"
            },
            {
                "verse": "Delevit, iustam ut placaret numinis iram."
            },
            {
                "verse": "Arripuere fugam, quos non consumpserat ignis."
            },
            {
                "verse": "Migravere omnes, quos non confoderat ensis,"
            },
            {
                "verse": "Pars ad vicinos hostes et Tunetis urbem"
            },
            {
                "verse": "Enavit positoque metu sine tegmine Christi"
            },
            {
                "verse": "Moribus et lingua Iudaea apparuit omnis."
            },
            {
                "verse": "Pars Italas oras longis petiere carinis"
            },
            {
                "verse": "Ac tanquam morbus Romana per oppida serpit,"
            },
            {
                "verse": "Hellespontiacas pars plurima fugit ad undas"
            },
            {
                "verse": "Et veteres ritus antiquae legis et umbram"
            },
            {
                "verse": "Amplexa evomuit Christum recutita caterva."
            },
            {
                "verse": "Postquam tam dirum patriis Ferrandus ab oris"
            },
            {
                "verse": "Atque Isabella nefas telo flammisque fugarunt,"
            },
            {
                "verse": "Protinus invitant populos sanctumque senatum"
            },
            {
                "verse": "Magnanimosque duces; nec fit mora, protinus omnis"
            },
            {
                "verse": "Confluxit coetus magni ad praetoria regis."
            },
            {
                "verse": "Atque ubi suspensi fecere silentia linguis,"
            },
            {
                "verse": "Iustitiae fulgor, solio rex infit ab alto;"
            },
            {
                "verse": "Hesperiae proceres, nostri fiducia regni,"
            },
            {
                "verse": "Gens dilecta deo, gens invictissima bello,"
            },
            {
                "verse": "Quid facimus resides? Quo nos spectavimus usque,"
            },
            {
                "verse": "Ritibus, heu, sacris populum frenare rebellem"
            },
            {
                "verse": "Et procul Europa Maurorum avertere turmas."
            },
            {
                "verse": "Proh pudor! ante oculos, quotiens sol nascitur, hostem"
            },
            {
                "verse": "Errare et magnis Granatam implere rapinis"
            },
            {
                "verse": "Cernemus nurubusque Arabum famulentur Hiberae"
            },
            {
                "verse": "Inque diem gliscente malo patiemur inulti"
            },
            {
                "verse": "Ditari Mauros, abigi de litore, praedas,"
            },
            {
                "verse": "Audire in Christum foedae convicia linguae."
            },
            {
                "verse": "Maumettana manus tot nobis abstulit urbes,"
            },
            {
                "verse": "Bis quater centum quas victrix possidet annis,"
            },
            {
                "verse": "Ut linguam et patrios mutarit Hiberia mores,"
            },
            {
                "verse": "(Romanos ritus Arabum praeverterit error,)"
            },
            {
                "verse": "Sed nostra et regum forsan delicta priorum"
            },
            {
                "verse": "In sincera fides et religionis honores"
            },
            {
                "verse": "Polluti tantas merito peperere ruinas,"
            },
            {
                "verse": "Quod si poeniteat scelerum, leviore flagello"
            },
            {
                "verse": "Corripit errantes superi clementia regis."
            },
            {
                "verse": "Ponite corde metum, Christi placavimus iram,"
            },
            {
                "verse": "Semina nequitiae patriis evellit ab oris"
            },
            {
                "verse": "Regina et sacro fidei succensa furore"
            },
            {
                "verse": "Impura haereseos labis portenta cremavit."
            },
            {
                "verse": "Ultima Maumettus vobis provincia restat"
            },
            {
                "verse": "Vertenda, ut soli Christo referantur honores."
            },
            {
                "verse": "Quod si etiam certam manifesta pericula mortem"
            },
            {
                "verse": "Incuterent, alacer quis non discrimen adibit,"
            },
            {
                "verse": "Cum mors empyreum forti det praemia caelum,"
            },
            {
                "verse": "Egregiam ut felix pariat victoria laudem."
            },
            {
                "verse": "At vos, cum numero plures et Marte probatos"
            },
            {
                "verse": "Iustior induerit temerati numinis arma"
            },
            {
                "verse": "Impetus, eventum iam nunc sperate secundum."
            },
            {
                "verse": "Nobiscum deus est, huius certaminis auctor,"
            },
            {
                "verse": "Certa salus igitur, praeda ingens, magna trophaea,"
            },
            {
                "verse": "Immortale decus, quod nullo abolebitur aevo."
            },
            {
                "verse": "Vestra sit utilitas, mea cura laborque regendi,"
            },
            {
                "verse": "Noctes atque dies vigilare ad commoda regni,"
            },
            {
                "verse": "Extirpare malos et praemia ponere iustis;"
            },
            {
                "verse": "Ipsa etiam nostros aequat regina labores."
            },
            {
                "verse": "Praecipitate moras, ut primo vere phalangas"
            },
            {
                "verse": "Victrices auctore deo ducamus in hostem."
            },
            {
                "verse": "Dixit et ingenti gavisa est regia plausu."
            },
            {
                "verse": "Mox proceres abeunt alacres et iussa facessunt."
            },
            {
                "verse": "Martia floruerit quanvis Hispania telis"
            },
            {
                "verse": "Assiduisque aevum victrix contriverit armis,"
            },
            {
                "verse": "Tunc tamen aspicias totam fervere tumultu"
            },
            {
                "verse": "Martis et horrentes renovari incudibus enses."
            },
            {
                "verse": "Pars solidum incudit taurorum tergore ferrum,"
            },
            {
                "verse": "Loricas alii nectunt ex aere trilices,"
            },
            {
                "verse": "Ardentes poliunt galeas cristasque comantes"
            },
            {
                "verse": "De torvo efficiunt variarum horrore iubarum"
            },
            {
                "verse": "(Sit licet Hispanis cassis rarissima turmis,)"
            },
            {
                "verse": "Spiculaque exacuunt chalybem scissura rigentem"
            },
            {
                "verse": "Fraxineosque aptant nervis stridentibus arcus"
            },
            {
                "verse": "Et gravidae telis resonant post terga pharetrae,"
            },
            {
                "verse": "Lancea quin pennis et cuspide fulget acuta."
            },
            {
                "verse": "Indomiti frenantur equi campoque volantes"
            },
            {
                "verse": "Exercent, urget cari praesentia regis."
            },
            {
                "verse": "Nec leve reginae nomen: nulla oppida cessant,"
            },
            {
                "verse": "Ne fuga per pontum pateat, neve Africa possit"
            },
            {
                "verse": "Praesidium ferre et fruges vectare carinis,"
            },
            {
                "verse": "Instruit egregiam robusto milite classem."
            },
            {
                "verse": "Quae Malacae portum vicinaque litora servet."
            },
            {
                "verse": "Interea volucri denuntiat omnia lapsu"
            },
            {
                "verse": "Ac maiora canit Saracenas Fama per urbes"
            },
            {
                "verse": "Innumeras equitum turmas peditumque cohortes"
            },
            {
                "verse": "Christicolum armari totumque triremibus aequor"
            },
            {
                "verse": "Consterni, iurasse duces telluris Hiberae"
            },
            {
                "verse": "Nomen et imperium totamque excindere gentem"
            },
            {
                "verse": "Maumetti; diris quatiunt terroribus urbes,"
            },
            {
                "verse": "Portenta haud dubiae populis manifesta ruinae;"
            },
            {
                "verse": "De caelo tactae turres et culmina templi"
            },
            {
                "verse": "Deiecta et lemurum simulacra horrenda per umbras,"
            },
            {
                "verse": "Quae genti exitium lachrymosa voce canebant,"
            },
            {
                "verse": "Crebrior et solito pestis regionis amoenae"
            },
            {
                "verse": "Et proprii totiens demens discordia regni"
            },
            {
                "verse": "Quodque seges vanis miseros elusit aristis,"
            },
            {
                "verse": "Ut neget innumerae victum penuria turbae."
            },
            {
                "verse": "Concilium celebrant, ruit omnis Turdula pubes"
            },
            {
                "verse": "Praeceps, Alphamae primum rex inclytus urbis"
            },
            {
                "verse": "Accepit trepidos et sic est farier orsus:"
            },
            {
                "verse": "Cernitis, o cives, ventura pericula, quantis"
            },
            {
                "verse": "Coniurata fremat telis Hispania ponto"
            },
            {
                "verse": "Et tellure simul nos obsessura reclusos."
            },
            {
                "verse": "Ne nos confestim fruges atque arma paremus,"
            },
            {
                "verse": "Ut tolerare famem longeque arcere pericla"
            },
            {
                "verse": "Possimus. Veteres cingamus et aggere muros"
            },
            {
                "verse": "Contra fulmineos bombos faucesque malignas"
            },
            {
                "verse": "Vallis et aethereos praemisso milite montes"
            },
            {
                "verse": "Firmemus, ne quos aditus et limen apertum"
            },
            {
                "verse": "Castulo deprendat, nobis ut longior hostis"
            },
            {
                "verse": "Existat, sic tutus ager praebebit aristas"
            },
            {
                "verse": "Atque intacta dabunt suavem pomaria victum."
            },
            {
                "verse": "Per patrios ritus, nostri per sacra prophetae,"
            },
            {
                "verse": "Per libertatem vestram vitaeque salutem"
            },
            {
                "verse": "Obtestor properare; nocet differre paranda,"
            },
            {
                "verse": "Principiis obstare licet. Nec plura locutus"
            },
            {
                "verse": "Mulleum regem rogat, auxiliaribus armis"
            },
            {
                "verse": "Ut properet Martis nascentem extinguere flammam,"
            },
            {
                "verse": "Mox haec Granatae accipient incendia turres,"
            },
            {
                "verse": "Sic sua tecta peti, sua credat moenia cingi,"
            },
            {
                "verse": "Nequiquam captis sociis sera agmina iunget,"
            },
            {
                "verse": "Nec nisi deletis Mauris regina quiescet."
            },
            {
                "verse": "Quin subito, Libycas, iubet ut legatus ad urbes"
            },
            {
                "verse": "Alter ad Aegyptum populosae Memphis ad arcem"
            },
            {
                "verse": "Orator celeret soldani ad regia tecta,"
            },
            {
                "verse": "Edoceat, quantis insurgat Cantaber armis"
            },
            {
                "verse": "Christicola et quanto Mauris terrore minetur,"
            },
            {
                "verse": "Ut Tartessiacis Saracenum numen ab undis"
            },
            {
                "verse": "Et regnum evellat, cum nulla fidelior ora"
            },
            {
                "verse": "Maumetto extiterit. Bellum commune parari,"
            },
            {
                "verse": "Commune excidium. Neque enim contentus ab omni"
            },
            {
                "verse": "Europa Mauros pepulisse invadet Eoos"
            },
            {
                "verse": "Victor et excindet Solimon. Sic vovit Hiberus,"
            },
            {
                "verse": "Religio quaecunque suo contraria Christo"
            },
            {
                "verse": "Ut pereat, caeli crucifixo ut dentur honores,"
            },
            {
                "verse": "Et faciet, nisi iam properatis advolet armis"
            },
            {
                "verse": "Africa praesidiumque ferat Syriaeque cohortes"
            },
            {
                "verse": "Aegyptique acies tantis conatibus obstent."
            },
            {
                "verse": "Nec mora fit dicto, conclamant, itur in arma."
            },
            {
                "verse": "Explorant putres muros fossasque profundas"
            },
            {
                "verse": "Evacuant, capiunt saltus et robore firmant"
            },
            {
                "verse": "Oppida, si qua labant, et stipant frugibus arces."
            },
            {
                "verse": "Quales post longam brumam iam vere tepenti"
            },
            {
                "verse": "Exercentur apes per florea rura frequenter,"
            },
            {
                "verse": "Excussum foliis nectar caelique liquorem"
            },
            {
                "verse": "Venturae memores hyemis sub tecta reportant:"
            },
            {
                "verse": "Pomiferos sic turba frequens Saracena per agros"
            },
            {
                "verse": "Excurrit, quam praecipetem metus urget amorque"
            },
            {
                "verse": "Antiquae patriae, pueros iuvenesque senesque,"
            },
            {
                "verse": "Matres atque viros nullo discrimine fasces"
            },
            {
                "verse": "Lignorum ingentes frugumque alimenta videres"
            },
            {
                "verse": "Longius ex agris humeris ad moenia ferre."
            },
            {
                "verse": "Terruerant pavidos portenta horrenda deorum"
            },
            {
                "verse": "Fatalemque diem certamque instare ruinam"
            },
            {
                "verse": "Imperio et legi sortes cecinere tremendae."
            },
            {
                "verse": "Ast alacres contra et praesenti numine freti"
            },
            {
                "verse": "Christicolae arma parant regisque exempla secuti"
            },
            {
                "verse": "Religione prius mentes, quam corpora ferro"
            },
            {
                "verse": "Imbuere et geminis nituntur viribus hostem"
            },
            {
                "verse": "Enormemque notam terris depellere Hiberis."
            },
            {
                "verse": "Nulla profanatis haesit victoria castris."
            },
            {
                "verse": "Dic, precor, alma dei genitrix, dic, virgo, supremi"
            },
            {
                "verse": "Regina empyrii, quantis exercitus armis"
            },
            {
                "verse": "Sudarit, da, virgo, novas ad carmina vires,"
            },
            {
                "verse": "Nil ausim sine te. Ferrandus, gloria Martis,"
            },
            {
                "verse": "Iustitiae exemplum, sanctae pietatis imago"
            },
            {
                "verse": "Primus init bellum, cui Castulo paret et omnes"
            },
            {
                "verse": "Arragonum Siculaeque urbes Sardoaque tellus."
            },
            {
                "verse": "Proxima florentes duxit regina cohortes"
            },
            {
                "verse": "Femineum transgressa decus, pars maxima belli"
            },
            {
                "verse": "Inferior nulli regum pietate vel armis;"
            },
            {
                "verse": "Excivit populos regnis Isabella paternis."
            },
            {
                "verse": "Filius at, quanquam vix pubescentibus annis,"
            },
            {
                "verse": "Arma tamen sumit iuvenesque hortatur et ambit"
            },
            {
                "verse": "Admirante patre et procerum plaudente senatu"
            },
            {
                "verse": "Quadrupedem indomitum frenis et calce fatigat"
            },
            {
                "verse": "Inque orbes flectit cogitque per arva volare,"
            },
            {
                "verse": "Quanta patris tacitum subierunt gaudia pectus;"
            },
            {
                "verse": "Sic olim magnum Pellaei regis alumnum"
            },
            {
                "verse": "Bucephalum domuisse ferunt, cui regna Philippus"
            },
            {
                "verse": "Non sat nostra tibi dixit, maiora parabis:"
            },
            {
                "verse": "Indole non alia Hispani spes altera regni"
            },
            {
                "verse": "Surgit, iam Libyes populis formido, Ioannes,"
            },
            {
                "verse": "Teque Palaestinae trepidant horrentque parentes."
            },
            {
                "verse": "Cresce, puer, tenero iam nunc maturior aevo,"
            },
            {
                "verse": "Principis egregii apparet prudentia rerum,"
            },
            {
                "verse": "Per te religio est Christi effundenda per orbem"
            },
            {
                "verse": "Latius et dirae frenanda superbia sectae."
            },
            {
                "verse": "Duxit et insignes equitum peditumque catervas,"
            },
            {
                "verse": "Purpureum sacra qui portat fronte galerum"
            },
            {
                "verse": "Cardineique apicis merito decoratus honore,"
            },
            {
                "verse": "Gloria Mendotiae sobolis pariterque propinquus"
            },
            {
                "verse": "Hispalis antistes phaleratum protulit agmen"
            },
            {
                "verse": "Quique regit ditem Zebedei martyris aedem"
            },
            {
                "verse": "Non pietate minus, quam bello fortis et armis."
            },
            {
                "verse": "Mille equites duxit duro sub Marte probatos"
            },
            {
                "verse": "Misit et insignes bello Cantera cohortes"
            },
            {
                "verse": "Traxit et armiferos ductor Calatrave maniplos"
            },
            {
                "verse": "Et totidem fortis praefectus ab arce Leonis,"
            },
            {
                "verse": "Dux quoque Medinnae turmas eduxit equestres"
            },
            {
                "verse": "Invictosque viros Christi inflammatus amore"
            },
            {
                "verse": "Contra Maumettum rapuit Limphantius heros,"
            },
            {
                "verse": "Qui regit Herculeos maiori nomine Gades,"
            },
            {
                "verse": "Affuit et plures sub se venere phalanges,"
            },
            {
                "verse": "Tresque alas equitum rexit dux Martius Alvae,"
            },
            {
                "verse": "Multa Placentinis dux agmina traxit ab oris,"
            },
            {
                "verse": "Ipsa suo tribuit rectori Castulo turmas"
            },
            {
                "verse": "Instructas armis, fortissima pectora bello,"
            },
            {
                "verse": "Quin Biliana phalanx thorace insignis et arcu"
            },
            {
                "verse": "Iuravit, nunquam nisi victo abscedere Mauro."
            },
            {
                "verse": "Hoc quoque promisit reginae Astorgius heros,"
            },
            {
                "verse": "Nec non belligeris suffultus Morius alis"
            },
            {
                "verse": "Accessit dominusque Ari, cui Castulo fortes"
            },
            {
                "verse": "Exhibuit peditum cuneos, ad regia castra"
            },
            {
                "verse": "Venit et auxilium pariter Beneventia pubes"
            },
            {
                "verse": "Attulit et validis rector Zifontius armis"
            },
            {
                "verse": "Regis iuvit opes iuvenesque Corugnius acres"
            },
            {
                "verse": "Ad bellum movit galeisque insigne tremendis."
            },
            {
                "verse": "Impiger eduxit princeps Urognius agmen"
            },
            {
                "verse": "Bellatorque Caprae, Saraceni principis horror,"
            },
            {
                "verse": "Ensibus ac longis pedites exercuit hastis,"
            },
            {
                "verse": "Qui volucres rapidis praevertunt cursibus auras."
            },
            {
                "verse": "Nec tu carminibus nostris indictus abibis,"
            },
            {
                "verse": "Eglige, Tondilii sceptri clarusque vetustae"
            },
            {
                "verse": "Nobilitatis honor, dudum suscepit ovantem"
            },
            {
                "verse": "Te mea, dum transis laeto, Florentia, vultu."
            },
            {
                "verse": "Tu licet Aonio biberis de fonte liquores"
            },
            {
                "verse": "Et tua Socraticis ornaris tempora chartis,"
            },
            {
                "verse": "Tu quoque Bistonii nosti fera proelia Martis,"
            },
            {
                "verse": "Sub duce te fortes bellum subiere cohortes."
            },
            {
                "verse": "Praeterea multi insignes fulgentibus armis"
            },
            {
                "verse": "Diversis venere locis gentesque ducesque,"
            },
            {
                "verse": "Qui Sicorim potant amnem fontemque Sueri"
            },
            {
                "verse": "Auriferumque Tagum Larsenisque incola saxi"
            },
            {
                "verse": "Militiae assuetus, quam longa est, ducere vitam."
            },
            {
                "verse": "Nec Nova Carthago, quondam Phoenicia sedes,"
            },
            {
                "verse": "Scipiadum statio, sumptis cessavit ab armis"
            },
            {
                "verse": "Saldiniaeque omnes gentes Octanaque pubes."
            },
            {
                "verse": "At quid plura canam? Conspirat Hiberia tota"
            },
            {
                "verse": "Non procerum iussu, precibus non concita blandis,"
            },
            {
                "verse": "Sed tanquam ad certae ferretur praemia palmae,"
            },
            {
                "verse": "Certatim ante diem Ferrandi ad castra cucurrit."
            },
            {
                "verse": "Tantum reginae praeclarum nomen amatae"
            },
            {
                "verse": "Religioque dei potuit laudumque cupido,"
            },
            {
                "verse": "Ut dulci patria, natis, uxore, parente"
            },
            {
                "verse": "Desertis tolerare nives et sidera Cancri"
            },
            {
                "verse": "Terribilemque optent invadere comminus hostem."
            },
            {
                "verse": "Aere merent nullo, solo sed regis amore."
            },
            {
                "verse": "Decrevere luem Saraceni abolere veneni"
            },
            {
                "verse": "Aut pulchram Christi pro nomine quaerere mortem."
            },
            {
                "verse": "Convenere duces animisque et viribus omnes"
            },
            {
                "verse": "Armati, quocunque velit regnator Hiberae"
            },
            {
                "verse": "Ducere telluris; procerum nec defuit unus,"
            },
            {
                "verse": "Qui non ante diem regis venisset in aulam."
            },
            {
                "verse": "Sublimis postquam solio regina paterno"
            },
            {
                "verse": "Arma repercusso longe radiantia sole"
            },
            {
                "verse": "Utque simul turmas alacres rex vidit et omnem"
            },
            {
                "verse": "Hesperiam tacito poscentem pectore bellum,"
            },
            {
                "verse": "Ne qua mora impediat coeptum, sic ore locutus:"
            },
            {
                "verse": "O genus electum, fortissima pectora bello,"
            },
            {
                "verse": "Quis nos Maumetti ritus abolere nefandos"
            },
            {
                "verse": "Impurumque nefas nostris expellere terris"
            },
            {
                "verse": "Fidimus, en animos vestros roburque paratum"
            },
            {
                "verse": "Cerminus. Ite alacres, felicia sumite bella."
            },
            {
                "verse": "Nunc merito grates agimus maiora daturi"
            },
            {
                "verse": "Praemia, cum coeptis aderit deus ipse secundis."
            },
            {
                "verse": "Quid moror? Ite citi, medio quae consita regno est."
            },
            {
                "verse": "Diripite Alphamam Saracenae Baetidos arcem;"
            },
            {
                "verse": "Mox iter ad magnae Babylonis moenia tutum"
            },
            {
                "verse": "Pandetur, tum litoreas incursibus urbes"
            },
            {
                "verse": "Praedari Almeriam et Malacam expugnare licebit."
            },
            {
                "verse": "Nec plura. Insonuere tubae clangore sonoro."
            },
            {
                "verse": "Corripuere viam volucresque per arva cohortes"
            },
            {
                "verse": "Ibant et laudes Christi regisque canebant"
            },
            {
                "verse": "Reginamque suam ceu numen ad astra ferebant."
            },
            {
                "verse": "Hispani interea praenuntia Fama tumultus"
            },
            {
                "verse": "Maurorum excierat populos celeresque manipli"
            },
            {
                "verse": "Praemissique equites servabant litoris oras."
            },
            {
                "verse": "Ut vexilla procul viderunt regis Hiberi"
            },
            {
                "verse": "Victricisque crucis rutilantia signa per auras,"
            },
            {
                "verse": "Maumettana phalanx paulo conterrita cessit,"
            },
            {
                "verse": "Ni dictis Anemar ductor firmasset amaris:"
            },
            {
                "verse": "Quo fugitis? telum nondum contorquet, et enses"
            },
            {
                "verse": "Christicola enudat. Tanti quae causa pavoris?"
            },
            {
                "verse": "State, viri, firmate gradum, non terga, sed ora"
            },
            {
                "verse": "Sunt hosti vertenda: Alphamam credite muros"
            },
            {
                "verse": "Granatae. Hic belli moles, hic impetus omnis"
            },
            {
                "verse": "Sistendus, donec coepto delusus inani"
            },
            {
                "verse": "Expulsusque petat patrias inglorius oras"
            },
            {
                "verse": "Cantaber; et vanos nunc nunc prosterne furores."
            },
            {
                "verse": "Miles ait stimulisque urget pungentibus armos"
            },
            {
                "verse": "Quadrupedis teloque Degum transfixit acuto"
            },
            {
                "verse": "Mendotiae claro stirpis de semine cretum."
            },
            {
                "verse": "Hoc ducis exemplo Saracena accensa iuventus"
            },
            {
                "verse": "Crebra procellosae iaculatur grandinis instar"
            },
            {
                "verse": "Spicula. mox stricto propius mucrone cohortes"
            },
            {
                "verse": "Irruit Hispanas, sed non Astorgius heros,"
            },
            {
                "verse": "Nec Medinneus retro secessit Alonsus;"
            },
            {
                "verse": "Regius omnis eques medius prorupuit in hostes."
            },
            {
                "verse": "Non secus Aeolii patefacto carcere montis"
            },
            {
                "verse": "Ventorum vis atra furit caelumque serenum"
            },
            {
                "verse": "Nubibus obscurat, vertit mare, sibilat aer,"
            },
            {
                "verse": "Decussae strident violento turbine silvae:"
            },
            {
                "verse": "Regia sic primos deiecit turma furores."
            },
            {
                "verse": "Nec mora, nec requies datur, urget Martia pubes"
            },
            {
                "verse": "Insistitque ferox Mauris ductore perempto"
            },
            {
                "verse": "Perque agros omnes Saracenum sternitur agmen,"
            },
            {
                "verse": "Praecipiti cursu pauci elabuntur ad arcem."
            },
            {
                "verse": "Insequitur victrix non tardis passibus ala"
            },
            {
                "verse": "Reginae et portas Alphamae cuspide pulsat"
            },
            {
                "verse": "Disquiritque aditus urbis murosque minores,"
            },
            {
                "verse": "Qua scalis penetrare queat, frendensque minatur"
            },
            {
                "verse": "Exitium, stabulis clausis ceu turba leonum"
            },
            {
                "verse": "Mane urgente fame discurrit ovilia circum,"
            },
            {
                "verse": "Unguibus ac rabido frangit magalia morsu;"
            },
            {
                "verse": "Stat mutum pecus et tuto munimine valli"
            },
            {
                "verse": "Ostia non audet pastor reserare molossis:"
            },
            {
                "verse": "Sic Maumettani pedites in turribus altis"
            },
            {
                "verse": "Missilibus certant, neque enim se credere campo,"
            },
            {
                "verse": "Nec rursus stricto tentant concurrere ferro,"
            },
            {
                "verse": "Subsidium frustra expectant, nam protinus omnes"
            },
            {
                "verse": "Christicolae densa muros cinxere corona."
            },
            {
                "verse": "Nam trabe ferrata portarum robora frangunt,"
            },
            {
                "verse": "Ardua fulmineis nunc scindunt moenia bombis,"
            },
            {
                "verse": "Pars tollunt altas castella aequantia turres,"
            },
            {
                "verse": "Decutiunt altis stantes pro moenibus hostes,"
            },
            {
                "verse": "Noctes atque dies alternis viribus urbem"
            },
            {
                "verse": "Oppugnant, instant proceres, praesentia regis"
            },
            {
                "verse": "Urget et impellunt speratae praemia palmae"
            },
            {
                "verse": "Conspectu in tanto certatim ascendere turrim."
            },
            {
                "verse": "Saxa, sudes, flammas protecti umbonibus arcent;"
            },
            {
                "verse": "Urbs triplici quanquam muro est munitaque fossis,"
            },
            {
                "verse": "Ut mos est Mauris, paene insuperabilis hosti,"
            },
            {
                "verse": "Cuncta tamen Martis superat discrimina virtus."
            },
            {
                "verse": "Portarum vectes et claustra morantia frangit,"
            },
            {
                "verse": "Irrumpit victor densis exercitus armis"
            },
            {
                "verse": "Alphamam, luctus, caedes clangorque tubarum"
            },
            {
                "verse": "Auditur, saevis reboat clamoribus aether;"
            },
            {
                "verse": "Sic olim captam Poeno irrumpente Saguntum"
            },
            {
                "verse": "Exortus fremitus caesorum urbisque ruina,"
            },
            {
                "verse": "Obvia turba cadit, numerosa cadavera passim"
            },
            {
                "verse": "Sternuntur. Celsa vexillum attollitur arce"
            },
            {
                "verse": "Ferrandi dirumque nefas et templa profana"
            },
            {
                "verse": "Emundat signumque crucis victricis in aede"
            },
            {
                "verse": "Suspendit devota cohors lachrymisque profusis"
            },
            {
                "verse": "Prona salutiferi exorat mysteria ligni."
            },
            {
                "verse": "Inde ubi solemnes sacrorum ex ordine pompas"
            },
            {
                "verse": "Hispani fecere pii votisque solutis"
            },
            {
                "verse": "Educunt acies ac proxima quaeque metendo"
            },
            {
                "verse": "Litoreas crebris populantur caedibus urbes"
            },
            {
                "verse": "Ac pelago externas excludunt classe phalangas."
            },
            {
                "verse": "Oceani primum conspersam fluctibus arcem"
            },
            {
                "verse": "Et ponto et terra cingunt et amoena vireta"
            },
            {
                "verse": "Diripiunt, vastant villas et pinguia rura"
            },
            {
                "verse": "Expoliant: nullis industria maior arandi,"
            },
            {
                "verse": "Tanta nec arboribus datur usquam cura serendis,"
            },
            {
                "verse": "Baeticolas quantam referunt posuisse colonos,"
            },
            {
                "verse": "Quin etiam adiuvit placidi indulgentia caeli"
            },
            {
                "verse": "Et natura soli et passim de colle perennis"
            },
            {
                "verse": "Ductilis humor aquae fecundos irrigat hortos."
            },
            {
                "verse": "Cedat odoratis nutrix Aeneia pomis"
            },
            {
                "verse": "Malaque pervigili Hesperidum servata dracone,"
            },
            {
                "verse": "Alcinoi et biferi cedant pomaria Paesti."
            },
            {
                "verse": "Haec Arabum extremis demissa colonia terris"
            },
            {
                "verse": "Excoluit longa annorum per saecula pace,"
            },
            {
                "verse": "Dum se Christicolae fodiunt civilibus armis,"
            },
            {
                "verse": "Maumettana lues urbes infecit Hiberas"
            },
            {
                "verse": "Permittente deo, propter delicta priorum"
            },
            {
                "verse": "Discordesque animos invisa potentia crevit."
            },
            {
                "verse": "At postquam vicos castellaque plurima ponti"
            },
            {
                "verse": "Ferrandus cepit, Malacensem protinus arcem,"
            },
            {
                "verse": "Conventum portumque maris, facile unde carinis"
            },
            {
                "verse": "Est iter in Libyen, victrix regina secundo"
            },
            {
                "verse": "Marte premit, muros numeroso milite cingit,"
            },
            {
                "verse": "Qua spectat terram, qua vergit ad aequoris aestum."
            },
            {
                "verse": "Per mare rostratae currunt servantque triremes,"
            },
            {
                "verse": "Ne fugere hinc possint frugesque inferre carinis,"
            },
            {
                "verse": "Quin etiam turres celsis de puppibus urgent"
            },
            {
                "verse": "Sulphure fulmineo, telis quoque moenia nudant."
            },
            {
                "verse": "Bactrorum circum sic prima Semiramis arcem"
            },
            {
                "verse": "Pugnavit regnoque viri coniunxit Eoos:"
            },
            {
                "verse": "Spumanti sic fertur equo regina per agmen"
            },
            {
                "verse": "Fulgenti insignis clypeo lustratque tremendis"
            },
            {
                "verse": "Moenia luminibus facilesque explorat in urbem"
            },
            {
                "verse": "Accessus, nec voce magis, quam rebus ovantes"
            },
            {
                "verse": "Incendit pedites maioraque viribus audent."
            },
            {
                "verse": "Noctes atque dies terra pelagoque premuntur;"
            },
            {
                "verse": "Nec mora, nec requies Malacensibus ulla dabatur,"
            },
            {
                "verse": "Quos magis urgebat penuria saevior hostis,"
            },
            {
                "verse": "Ut mallet ferro, quam mox sine laude necari."
            },
            {
                "verse": "Dum victor Malacam densis exercitus armis"
            },
            {
                "verse": "Obsidet inque dies Saracenos artius urget"
            },
            {
                "verse": "Imperiosa fames, Malacensis Mucius arcem"
            },
            {
                "verse": "Deserit et parva sica sub veste latenti"
            },
            {
                "verse": "Castra inimica petit venientique innuit hosti"
            },
            {
                "verse": "Enarratque fugae causam regemque requirit,"
            },
            {
                "verse": "Cui reserare cupit, quanto in discrimine cives"
            },
            {
                "verse": "Versentur, latebrasque urbis faucesque malignas"
            },
            {
                "verse": "Pandere, quis tuto irrepat Celtiber in arcem."
            },
            {
                "verse": "Tunc Gaditanus, qui primus in aggere custos"
            },
            {
                "verse": "Castrorum astabat, vinoque ciboque refecit"
            },
            {
                "verse": "Confectum macie et pallentem morte futura"
            },
            {
                "verse": "Ad regem ducit. Quid enim timuisset inermem"
            },
            {
                "verse": "Concipere et tantas moliri pectore vires?"
            },
            {
                "verse": "Aestus erat mediusque dies, cum Syrius agros"
            },
            {
                "verse": "Torret anhelantes; rex et regina quieti"
            },
            {
                "verse": "Se dederant thalamoque ambo interiore iacebant."
            },
            {
                "verse": "Vestibulo in primo coniunx ducis inclyta gemmis"
            },
            {
                "verse": "Ac Lusitanus princeps insignis et auro"
            },
            {
                "verse": "In solio iuxta recubabant limina regis,"
            },
            {
                "verse": "Quos ubi conspexit, furiis incensus et ira"
            },
            {
                "verse": "Aggreditur Maurus, strictum rotat impiger ensem"
            },
            {
                "verse": "Obstantemque abigit nudo mucrone cohortem,"
            },
            {
                "verse": "Prostratos frustra repetito vulnere caedit;"
            },
            {
                "verse": "Reginam et regem nequiquam credidit esse."
            },
            {
                "verse": "Venantum ut densa pardus circumdatus ala"
            },
            {
                "verse": "Irruit in gladios venabulaque ore cruento"
            },
            {
                "verse": "Rodit et apprenso vitam deponit in hoste:"
            },
            {
                "verse": "Sic cecidit fossus numeroso Mucius ictu."
            },
            {
                "verse": "At deus a tanto eripuit discrimine regem,"
            },
            {
                "verse": "Ut foret invictus temerati numinis ultor."
            },
            {
                "verse": "Acrius arma capit Ferrandus et aurea coniunx"
            },
            {
                "verse": "Per medios furibunda globos ad moenia tendit"
            },
            {
                "verse": "Exclamans: Proceres, Malacensem excindite pubem,"
            },
            {
                "verse": "Quae voluit nostrum per fraudem haurire cruorem."
            },
            {
                "verse": "Tunc ruit impulsus furiali exercitus oestro;"
            },
            {
                "verse": "Implentur fossae, muros turresque capessunt"
            },
            {
                "verse": "Interiusque hostes ad tertia moenia pellunt"
            },
            {
                "verse": "Crassaque ferratae perfringunt robora portae,"
            },
            {
                "verse": "Irrumpunt magnis trepidam clamoribus urbem"
            },
            {
                "verse": "Hispani et stricto inquirunt penetralia ferro,"
            },
            {
                "verse": "Captiva horrendis innectunt colla catenis."
            },
            {
                "verse": "Sericae vestes, argenti pondus et auri"
            },
            {
                "verse": "Et quicquid longa Mauri peperere quiete,"
            },
            {
                "verse": "Egeritur, fidis replent custodibus arces."
            },
            {
                "verse": "Moxque profanatas Maumetti ritibus aras"
            },
            {
                "verse": "Emundat castus caelesti thure sacerdos."
            },
            {
                "verse": "Frendentemque sacris expellit daemona templis."
            },
            {
                "verse": "Rex ubi Ferrandus Malacam dicione subegit"
            },
            {
                "verse": "Perfectisque sacris una Mavortia coniunx"
            },
            {
                "verse": "Interiora petunt valido conamine regni"
            },
            {
                "verse": "Oppida barbarici, saltus faucesque latentes,"
            },
            {
                "verse": "Ne fraus hostilis coeptis obsistere posset,"
            },
            {
                "verse": "Per iuga per rupes et saxa per invia dudum"
            },
            {
                "verse": "Baeticola expulso celeres tenuere cohortes."
            },
            {
                "verse": "Inde, velut rapidis tempestas acta procellis"
            },
            {
                "verse": "Prosternit segetem, populantur ditia rura,"
            },
            {
                "verse": "Mox ipsam invadunt inopino turbine Battam,"
            },
            {
                "verse": "Quae celso muro et fossis munita profundis"
            },
            {
                "verse": "Praesidioque ferox valido rectoris Hiberi."
            },
            {
                "verse": "Arma retardavit, quanquam noctesque diesque"
            },
            {
                "verse": "Hispani strictis peterent mucronibus urbem"
            },
            {
                "verse": "Aereaque evomeret vastos bombarda molares"
            },
            {
                "verse": "Crebraque letiferis striderent spicula pennis."
            },
            {
                "verse": "Non tamen obsessis cessit fiducia Mauris,"
            },
            {
                "verse": "Quin ultro erumpunt portis et comminus enses"
            },
            {
                "verse": "Destringunt ipsisque audent concurrere castris"
            },
            {
                "verse": "Saepe lacessentes, quod, si violentius agmen"
            },
            {
                "verse": "Christicolum urgerent sensim Battana relabens"
            },
            {
                "verse": "Turma, nec effusis repetebat cursibus urbem,"
            },
            {
                "verse": "Frumento et telis et forti milite princeps"
            },
            {
                "verse": "Baeticola implerat Battam; quippe altera sedes"
            },
            {
                "verse": "Robur et imperii Saraceni et ianua regni."
            },
            {
                "verse": "Stabant pro portis equites clypeataque pubes"
            },
            {
                "verse": "Christicolasque procul crebris hastilibus arcet."
            },
            {
                "verse": "At matres humeris subvectant saxa trabesque"
            },
            {
                "verse": "Et muros replent pueri innuptaeque puellae"
            },
            {
                "verse": "Invalidique senes, tanquam in discrimine summo,"
            },
            {
                "verse": "Tela sudesque vehunt, hortantur voce manuque"
            },
            {
                "verse": "Armatos iuvenes, patriam ut tueantur ab hoste:"
            },
            {
                "verse": "Cernite, qui casus nostris cervicibus instent,"
            },
            {
                "verse": "Quae caedes victis permutatio sacrae"
            },
            {
                "verse": "Immineat legis? Nurubus famulentur Hiberis"
            },
            {
                "verse": "Uxores vestrae? Vincti vos aere perenni"
            },
            {
                "verse": "Servitio vitam graviorem morte feretis?"
            },
            {
                "verse": "His accensa furit stimulis Battana iuventus;"
            },
            {
                "verse": "Nec muros tantum et portas et castra tueri"
            },
            {
                "verse": "Urbe procul, sed enim nudis mucronibus audet"
            },
            {
                "verse": "Alipede effreno Hispanos tentare maniplos."
            },
            {
                "verse": "Ardua quin Battae vicini in vertice montis"
            },
            {
                "verse": "Praesidium obsessis petraei numinis aedes"
            },
            {
                "verse": "Praebuit, hanc muris cinxit Saracena propago,"
            },
            {
                "verse": "Haec multos menses urbem defendit ab hoste."
            },
            {
                "verse": "Praeterea autumnus letali corpora morbo"
            },
            {
                "verse": "Afflixit, nimio sive haec confecta labore"
            },
            {
                "verse": "Sub dio pariter tolerabat frigus et aestum,"
            },
            {
                "verse": "Seu crudus manans de rupe et noxius humor"
            },
            {
                "verse": "Morbida corripuit violento viscera tabo."
            },
            {
                "verse": "At pius aegrotis princeps statione remota"
            },
            {
                "verse": "Exhibuit gratis medicamina, pavit egenos,"
            },
            {
                "verse": "Nec puduit regem accensum pietatis amore,"
            },
            {
                "verse": "Ut verum Christi cultorem instarque parentis,"
            },
            {
                "verse": "Solari afflictos et visere saepius aegros,"
            },
            {
                "verse": "Letiferae quanquam serpant contagia pestis"
            },
            {
                "verse": "Vulgaturque magis contactu luridus humor,"
            },
            {
                "verse": "Nam plures dirus morbus, quam perculit ensis,"
            },
            {
                "verse": "Rex tamen instar erat medici miserosque fovebat."
            },
            {
                "verse": "Orta soror bis ter renovarat cornua Phoebi,"
            },
            {
                "verse": "Iam glacialis hiems Alpinis castra pruinis"
            },
            {
                "verse": "Urgebat gelidoque opplebat vellere montes,"
            },
            {
                "verse": "Ex quo Battanas obsedit Castulo turres,"
            },
            {
                "verse": "Quem non amovit morbus, non frigus et aestus,"
            },
            {
                "verse": "Nec velox totiens inopinis cursibus hostis"
            },
            {
                "verse": "Reppulit Hispanos; pro Christo ponere vitam"
            },
            {
                "verse": "Et caelum vera decrerat laude mereri."
            },
            {
                "verse": "At regina novis remeans in castra maniplis"
            },
            {
                "verse": "Hostibus incussit terrorem, gliscit Hiberis"
            },
            {
                "verse": "Ardor et optatae renovatur gloria pugnae."
            },
            {
                "verse": "Educit structas acies, strepit aere canoro"
            },
            {
                "verse": "Buccina terribilis, clamoribus intonat aer."
            },
            {
                "verse": "Ipsa sed antevolans alacres Isabella phalangas"
            },
            {
                "verse": "Nunc prece, nunc dictis virtutem accedit amaris."
            },
            {
                "verse": "Sic quondam gelidum prope Thermodonta puellas"
            },
            {
                "verse": "Penthesilea trahens peltatas agmine magno"
            },
            {
                "verse": "Bistonios populatur agros qualisque tremendis"
            },
            {
                "verse": "Vallibus inclusum Cyrum Persasque potentes"
            },
            {
                "verse": "Ulta necem nati Scythiae regina peremit:"
            },
            {
                "verse": "Talis apud Battam Ferrandi Martia coniunx"
            },
            {
                "verse": "Consilio et dextra populum inflammabat in hostem."
            },
            {
                "verse": "Extimuit Saracena manus, ne concitus urbem"
            },
            {
                "verse": "Christicola irrueret victor, ne caede, nefanda"
            },
            {
                "verse": "Perderet aut longis vinciret colla catenis."
            },
            {
                "verse": "Ante oculos Malacae strages captivaque turba"
            },
            {
                "verse": "Venerat et turpis mentes invaserat horror."
            },
            {
                "verse": "Ergo legatos mittunt pactaque salute"
            },
            {
                "verse": "Oppida reginae triplici circumdata muro"
            },
            {
                "verse": "Pandunt et custos aperit victoribus arcem."
            },
            {
                "verse": "Mitius hic actum est, neque enim desaevit Erinys,"
            },
            {
                "verse": "Nec Maumettano roravit sanguine mucro."
            },
            {
                "verse": "Atque ubi divino purgavit rore sacerdos"
            },
            {
                "verse": "Delubra et cunctis posuit victricia templis"
            },
            {
                "verse": "Signa crucis sacraque agnus caelestis in ara,"
            },
            {
                "verse": "Hostia viva, deo est flammis caritatis inustus."
            },
            {
                "verse": "Tunc rex insigni pariterque Isabella triumpho"
            },
            {
                "verse": "Intrarunt Battam procerum comitante phalange."
            },
            {
                "verse": "Qualis Phlegraeae victor, post funera pugnae"
            },
            {
                "verse": "Iuppiter Idaeas urbes et regia Iuno"
            },
            {
                "verse": "Sublimi in curru valvis penetrarat apertis,"
            },
            {
                "verse": "Pone sequebantur varia sub imagine divi"
            },
            {
                "verse": "Victorisque Iovis laudes atque arma canebant:"
            },
            {
                "verse": "Haud secus Hispani reginam ad sidera tollunt"
            },
            {
                "verse": "Gestaque Ferrandi Smyrnaeo digna furore"
            },
            {
                "verse": "Concelebrant, postquam ceperunt moenia Battae."
            },
            {
                "verse": "Imperii Babylona putant caput esse peremptum,"
            },
            {
                "verse": "Et merito, validum fuerat munimen et obiex."
            },
            {
                "verse": "Granatae nunquam interius licuisset adire,"
            },
            {
                "verse": "Si non Battanum fregisset robur Hiberus."
            },
            {
                "verse": "Interea horrendis stridebat bruma procellis,"
            },
            {
                "verse": "Abdita quando feras celat spelunca latentes;"
            },
            {
                "verse": "At non in luxu captiva per oppida segnes"
            },
            {
                "verse": "Hispani ducunt hiemem; sed Martia pubes"
            },
            {
                "verse": "Indomitos exercet equos silvasque per omnes"
            },
            {
                "verse": "Quaerit apros reparatque novas ad proelia vires."
            },
            {
                "verse": "Quo propior palma est et pulsi gloria Mauri,"
            },
            {
                "verse": "Acrior hinc stimulus turmam ad certamina raptat."
            },
            {
                "verse": "Vixdum vere novo mitescere coeperat aer,"
            },
            {
                "verse": "Cum subito erumpit nitidis exercitus armis"
            },
            {
                "verse": "Et nova Ferrandi tollunt vexilla per auras"
            },
            {
                "verse": "Reginamque omnes proceres uno ore canebant:"
            },
            {
                "verse": "Sic olim raris coluit sua saecula ludis"
            },
            {
                "verse": "Roma potens rerum: Phoebum castamque Dianam"
            },
            {
                "verse": "Alternis cecinit rhythmis intonsa iuventus."
            },
            {
                "verse": "Interea Libye horrendo commota pavore"
            },
            {
                "verse": "Ut Malacam et Battam sensit cecidisse superbam,"
            },
            {
                "verse": "Granatae in magno regnum versare periclo,"
            },
            {
                "verse": "Nequiquam sero parat auxiliaribus armis"
            },
            {
                "verse": "Maumetti imperium et legem fulcire ruentem."
            },
            {
                "verse": "Quin etiam miseros Afros civilis Erinys"
            },
            {
                "verse": "Concussit, quotiens demens discordia reges"
            },
            {
                "verse": "Evertit patruumque nepos natusque parentem"
            },
            {
                "verse": "Fodit et occisis tellus inarata colonis"
            },
            {
                "verse": "Horrendam sine more famem causamque malorum"
            },
            {
                "verse": "Praebuit et Libyes tenuit penuria gentes,"
            },
            {
                "verse": "Trans freta ne celeres posset Gaetulia turmas"
            },
            {
                "verse": "Iungere Baeticolis bellumque arcere tremendum."
            },
            {
                "verse": "At rex Ferrandus pedites equitesque feroces"
            },
            {
                "verse": "Urbibus educit, petit arva hostilia, qualis"
            },
            {
                "verse": "Emicat ad solem sublato corpore serpens"
            },
            {
                "verse": "Exutus veteri spolio iam vere tepenti,"
            },
            {
                "verse": "Exit in arva ferox et sibilat ore trisulco;"
            },
            {
                "verse": "Talis in attonitos alacer rapit agmina Mauros"
            },
            {
                "verse": "Hesperiae extremae princeps et regia coniunx."
            },
            {
                "verse": "His comes insigni natus virtute Ioannes"
            },
            {
                "verse": "Haeret et ante annos rerum prudentia velox"
            },
            {
                "verse": "Eminet. I, supera Iliacam Pyliamque senectam,"
            },
            {
                "verse": "Regna tibi, venerande puer, maiora paternis"
            },
            {
                "verse": "Debentur, caeli multum indulgentia favit."
            },
            {
                "verse": "Quid non sperabis natus felicibus astris."
            },
            {
                "verse": "Nutritus castris, crucifixi numine tutus?"
            },
            {
                "verse": "Si pater et genetrix Maumettum extrudit Hiberis,"
            },
            {
                "verse": "Tu Libycis terris Saraceni opprobria caeni"
            },
            {
                "verse": "Purgabis. Magnos iam nunc imitare parentes,"
            },
            {
                "verse": "Egregiam accendant exempla domestica laudem."
            },
            {
                "verse": "Quadorum ut rector turmas instare tremendas"
            },
            {
                "verse": "Victricesque in se novit properare cohortes,"
            },
            {
                "verse": "Diffisus rebus propriis secessit ad oras"
            },
            {
                "verse": "Tunetis, externo patriam si milite posset"
            },
            {
                "verse": "Servare aut sceptrum Afrorum discordibus armis"
            },
            {
                "verse": "Arripere, Incassum Maurus speravit utrunque."
            },
            {
                "verse": "Quis tam mentis inops, alieno ut tradat habenas,"
            },
            {
                "verse": "Qui sua nescierit superatus iura tueri?"
            },
            {
                "verse": "Interea Quados circumdant agmine denso"
            },
            {
                "verse": "Christicolae proceres et crebris moenia bombis"
            },
            {
                "verse": "Et tecti querna fodiunt testudine muros."
            },
            {
                "verse": "Evolat ante omnes primo sub flore Ioannes"
            },
            {
                "verse": "Alite vectus equo, sine casside, vertice nudo."
            },
            {
                "verse": "O fortes proceres, clamat, disrumpite portas,"
            },
            {
                "verse": "Ante meos oculos scalis ascendite turres."
            },
            {
                "verse": "Cepistis Battam, Malacensis stragis acervus"
            },
            {
                "verse": "Roboris est testis, Saracenis urbibus horror."
            },
            {
                "verse": "Quid sperent cives? Fugit rex ipse relicta"
            },
            {
                "verse": "Urbe vagus, trepidant, nulla est fiducia clausis."
            },
            {
                "verse": "Haec vos Granatae victoria ducet in arcem."
            },
            {
                "verse": "Dixit et alipedis fodit calcaribus armos."
            },
            {
                "verse": "Primus ut hostilem stridenti cuspide portam"
            },
            {
                "verse": "Figeret, at, quanquam genitoris gaudia pectus"
            },
            {
                "verse": "Pertentant, revocat tamen invitumque retractat,"
            },
            {
                "verse": "Praecipitet temere incautum ne gloria praecox"
            },
            {
                "verse": "Martis et exponat corpus puerile periclo."
            },
            {
                "verse": "Tunc vero incubuere omnes, praesentia cari"
            },
            {
                "verse": "Principis impellit coramque ostendere robur"
            },
            {
                "verse": "Prodiga gens animae studet et discrimen adire."
            },
            {
                "verse": "Irrumpit vicum disruptoque obice valli"
            },
            {
                "verse": "Invadit muros magno clamore secundos"
            },
            {
                "verse": "Urbis et aereas festinat scandere turres."
            },
            {
                "verse": "At cives, ne quid gravius paterentur ab hoste,"
            },
            {
                "verse": "Supplicibus verbis veniam pacemque rogantes"
            },
            {
                "verse": "Christicolis reserant portas urbemque domosque"
            },
            {
                "verse": "Ac sese dedunt. Vetuit clementia regis,"
            },
            {
                "verse": "Ne fieret caedes, neu res raperentur, et acri"
            },
            {
                "verse": "Praesidium imposuit iussitque abolere nefandos"
            },
            {
                "verse": "Maumetti ritus: haec prima et maxima belli"
            },
            {
                "verse": "Causa fuit sanctam crucifixi extendere legem"
            },
            {
                "verse": "Atque omnes alias Hispano a litore sectas"
            },
            {
                "verse": "Pellere. Tam iusti quae voti gloria maior"
            },
            {
                "verse": "Esse potest? Captis Quadis vicina repente"
            },
            {
                "verse": "Oppida Fuscariae reginae iussa facessunt;"
            },
            {
                "verse": "Litoreaeque omnis regio pulcherrima pomis"
            },
            {
                "verse": "Paruit Almeriae, tenui quae vellere Seras"
            },
            {
                "verse": "Vincit, odoratos malis Atlantidos hortos."
            },
            {
                "verse": "Iamque ultro claves portarum Maura propago"
            },
            {
                "verse": "Mittit et imperio reginae paret Hiberae,"
            },
            {
                "verse": "Occiduae tantum Babylonis curia restat"
            },
            {
                "verse": "Frenanda, at quoniam paene insuperabilis urbs est"
            },
            {
                "verse": "Innumeraeque manus Granatae moenia complent."
            },
            {
                "verse": "Iam glacialis hiems canentibus arva pruinis"
            },
            {
                "verse": "Opplerat longoque aestatis Marte cohortes"
            },
            {
                "verse": "Defessae alternam visae spectare quietem,"
            },
            {
                "verse": "Dum reparent alacres maiora ad proelia vires,"
            },
            {
                "verse": "Provida Ferrandi statuit sapientia regis,"
            },
            {
                "verse": "Ne qua per occultos calles alimenta ferantur"
            },
            {
                "verse": "Obsessis, sperans paucis, sic mensibus omnem"
            },
            {
                "verse": "Consumi annonam et venturam aestate sine ullo"
            },
            {
                "verse": "Marte capi, et, magno quod tunc discrimine caedis"
            },
            {
                "verse": "Tentaret, tuta firmum in statione reliquit"
            },
            {
                "verse": "Robur, ut observet vicini litoris oras,"
            },
            {
                "verse": "Ne quod praesidium externum surrepat in arcem"
            },
            {
                "verse": "Munitisque locis venientes arceat hostes,"
            },
            {
                "verse": "Neu struat in campis acies, sed in aggere tuto"
            },
            {
                "verse": "Baeticolum residens nullo terat agmine turmas;"
            },
            {
                "verse": "Ipse autem repetit patriam victrice phalange"
            },
            {
                "verse": "Purpureique duces altoque Isabella triumpho"
            },
            {
                "verse": "Hispanas vehitur populo plaudente per urbes."
            }
        ]
    ]
}