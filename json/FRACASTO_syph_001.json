{
    "author": "Girolamo Fracastoro",
    "title": "Syphilis",
    "url": "http://www.poetiditalia.it/texts/FRACASTO|syph|001",
    "text": [
        [],
        [
            {
                "verse": "sive de morbo Gallico, ad Petrum Bembum"
            }
        ],
        [
            {
                "verse": "Qui casus rerum varii, quae semina morbum"
            },
            {
                "verse": "Insuetum, nec longa ulli per saecula visum"
            },
            {
                "verse": "Attulerint: nostra qui tempestate per omnem"
            },
            {
                "verse": "Europam, partimque Asiae, Libyaeque per urbes"
            },
            {
                "verse": "Saeviit: in Latium vero per tristia bellas"
            },
            {
                "verse": "Gallorum irrupit, nomenque a gente recepit:"
            },
            {
                "verse": "Necnon et quae cura, et opis quid comperit usus,"
            },
            {
                "verse": "Magnaque in angustis hominum solertia rebus,"
            },
            {
                "verse": "Et monstrata Deum auxilia, et data munera coeli,"
            },
            {
                "verse": "Hinc canere, et longe secretas quaerere causas"
            },
            {
                "verse": "Aera per liquidum, et vasti per sydera Olympi"
            },
            {
                "verse": "Incipiam: dulci quando novitatis amore"
            },
            {
                "verse": "Correptum, placidi Naturae suavibus horti"
            },
            {
                "verse": "Floribus invitant, et amantes mira Camoenae."
            },
            {
                "verse": "Bembe decus clarum Ausoniae, si forte vacare"
            },
            {
                "verse": "Consultis Leo te a magnis paulisper, et alta"
            },
            {
                "verse": "Rerum mole sinit, totum qua sustinet orbem:"
            },
            {
                "verse": "Et iuvat ad dulces paulum secedere Musas:"
            },
            {
                "verse": "Ne nostros contemne orsus, medicumque laborem,"
            },
            {
                "verse": "Quicquid id est. Deus haec quondam dignatus Apollo est:"
            },
            {
                "verse": "Et parvis quoque rebus inest sua saepe voluptas."
            },
            {
                "verse": "Scilicet hac tenui rerum sub imagine multum"
            },
            {
                "verse": "Naturae, fatique subest, et grandis origo."
            },
            {
                "verse": "Tu mihi, quae rerum causas, quae sydera noscis,"
            },
            {
                "verse": "Et coeli effectus varios, atque aeris oras,"
            },
            {
                "verse": "Uranie, (sic dum puro spatiaris Olympo,"
            },
            {
                "verse": "Metirisque vagi lucentes aetheris ignes,"
            },
            {
                "verse": "Concentu tibi divino cita sydera plaudant)"
            },
            {
                "verse": "Ipsa ades, et mecum placidas Dea lude per umbras,"
            },
            {
                "verse": "Dum tenues aurae, dum myrtea sylva canenti"
            },
            {
                "verse": "Aspirat, resonatque cavis Benacus ab antris."
            },
            {
                "verse": "Dic, Dea, quae causae nobis post saecula tanta"
            },
            {
                "verse": "Insolitam peperere luem? num tempore ab illo"
            },
            {
                "verse": "Vecta mari occiduo nostrum pervenit in orbem,"
            },
            {
                "verse": "Ex quo lecta manus solvens de littore Ibero"
            },
            {
                "verse": "Ausa fretum tentare, vagique incognita ponti est"
            },
            {
                "verse": "Aequora, et orbe alio positas perquirere terras?"
            },
            {
                "verse": "Illic namque ferunt aeterna labe per omnes"
            },
            {
                "verse": "Id morbi regnare urbes, passimque vagari"
            },
            {
                "verse": "Perpetuo coeli vitio, atque ignoscere paucis."
            },
            {
                "verse": "Commercine igitur causa accessisse putandum est"
            },
            {
                "verse": "Delatam contagem ad nos, quae parva sub ipsis"
            },
            {
                "verse": "Principiis, mox et vires et pabula sensim"
            },
            {
                "verse": "Suscipiens, sese in terras diffuderit omnes?"
            },
            {
                "verse": "Ut saepe in stipulas cecidit quum forte favilla"
            },
            {
                "verse": "De face, neglectam pastor quam liquit in arvo,"
            },
            {
                "verse": "Illa quidem tenuis primum, similisque moranti"
            },
            {
                "verse": "Incedit: mox, ut paulatim increvit eundo,"
            },
            {
                "verse": "Tollitur, et victrix messem populatur et agros,"
            },
            {
                "verse": "Vicinumque nemus, flammasque sub aethera iactat."
            },
            {
                "verse": "Dat sonitum longe crepitans Iovis avia sylva,"
            },
            {
                "verse": "Et coelum late circum, campique relucent."
            },
            {
                "verse": "At vero, si rite fidem observata merentur,"
            },
            {
                "verse": "Non ita censendum: nec certe credere par est"
            },
            {
                "verse": "Esse peregrinam nobis, transque aequora vectam"
            },
            {
                "verse": "Contagem: quoniam in primis ostendere multos"
            },
            {
                "verse": "Possumus, attactu qui nullius hanc tamen ipsam"
            },
            {
                "verse": "Sponte sua sensere luem, primique tulere."
            },
            {
                "verse": "Praeterea et tantum terrarum tempore parvo"
            },
            {
                "verse": "Contages non una simul potuisset obire."
            },
            {
                "verse": "Aspice per Latii populos, quique herbida Sagrae"
            },
            {
                "verse": "Pascua, et Ausonios saltus, et Iapigis orae"
            },
            {
                "verse": "Arva colunt: specta, Tyberis qua labitur, et qua"
            },
            {
                "verse": "Eridanus centum fluviis comitatus in aequor,"
            },
            {
                "verse": "Centum urbes rigat, et placidis interfluit undis:"
            },
            {
                "verse": "Uno nonne vides ut tempore pestis in omnes"
            },
            {
                "verse": "Saeviit? ut sortem pariter transegimus unam?"
            },
            {
                "verse": "Quinetiam externos eadem per tempora primum"
            },
            {
                "verse": "Excepisse ferunt: nec eam cognovit Ibera"
            },
            {
                "verse": "Gens prius, ignotum quae scindere puppibus aequor"
            },
            {
                "verse": "Ausa fuit, quam quos disterminat alta Pyrene,"
            },
            {
                "verse": "Atque freta, atque Alpes cingunt, Rhenusque bicornis:"
            },
            {
                "verse": "Quam reliqui, quos lata tenet gelida ora sub Arcto."
            },
            {
                "verse": "Tempore non alio, Poeni, sensistis, et omnes"
            },
            {
                "verse": "Qui laetam Aegyptum metitis, foecundaque Nilo"
            },
            {
                "verse": "Arva, et palmiferae sylvas tondetis Idumes."
            },
            {
                "verse": "Quae quum sic habeant sese, nempe altius isti"
            },
            {
                "verse": "Principium labi, rerumque latentior ordo,"
            },
            {
                "verse": "(Ni fallor) graviorque subest, et maior origo."
            },
            {
                "verse": "Principio quaeque in terris, quaeque aethere in alto"
            },
            {
                "verse": "Atque mari in magno Natura educit in auras,"
            },
            {
                "verse": "Cuncta quidem nec sorte una, nec legibus iisdem"
            },
            {
                "verse": "Proveniunt, sed enim, quorum primordia constant"
            },
            {
                "verse": "E paucis, crebro ac passim pars magna creantur:"
            },
            {
                "verse": "Rarius ast alia apparent, et non nisi certis"
            },
            {
                "verse": "Temporibusve, locisve, quibus violentior ortus,"
            },
            {
                "verse": "Et longe sita principia: ac nonnulla priusquam"
            },
            {
                "verse": "Erumpant tenebris et opaco carcere noctis,"
            },
            {
                "verse": "Mille trahunt annos, spatiosaque saecula poscunt."
            },
            {
                "verse": "Tanta vi coeunt genitalia semina in unum."
            },
            {
                "verse": "Ergo et morborum quoniam non omnibus una"
            },
            {
                "verse": "Nascendi est ratio, facilis pars maxima visu est,"
            },
            {
                "verse": "Et faciles ortus habet, et primordia praesto."
            },
            {
                "verse": "Rarius emergunt alii, et post tempore longo"
            },
            {
                "verse": "Difficiles causas, et inextricabile fatum,"
            },
            {
                "verse": "Et sero potuere altas superare tenebras."
            },
            {
                "verse": "Sic Elephas sacer Ausoniis incognitus oris,"
            },
            {
                "verse": "Sic Lichen latuere diu, quibus incola Nili"
            },
            {
                "verse": "Gens tantum, regioque omnis vicina laborat."
            },
            {
                "verse": "De genere hoc est dira lues, quae nuper in auras"
            },
            {
                "verse": "Exiit, et tandem sese caligine ab atra:"
            },
            {
                "verse": "Exemit, durosque ortus, et vincula rupit."
            },
            {
                "verse": "Quam tamen (aeternum quoniam dilabitur aevum)"
            },
            {
                "verse": "Non semel in terris visam, sed saepe fuisse,"
            },
            {
                "verse": "Ducendum est, quamquam nobis nec nomine nota"
            },
            {
                "verse": "Hactenus illa fuit: quoniam longaeva vetustas"
            },
            {
                "verse": "Cuncta situ involvens, et res, et nomina delet:"
            },
            {
                "verse": "Nec monumenta patrum seri videre nepotes."
            },
            {
                "verse": "Oceano tamen in magno sub sole cadente,"
            },
            {
                "verse": "Qua misera inventum nuper gens accolit orbem,"
            },
            {
                "verse": "Passim oritur, nullisque locis non cognita vulgo est."
            },
            {
                "verse": "Usque adeo rerum causae, atque exordia prima,"
            },
            {
                "verse": "Et coelo variare, et longo tempore possunt."
            },
            {
                "verse": "Quodque illic fert sponte aer, et idonea tellus,"
            },
            {
                "verse": "Huc tandem annorum nobis longa attulit aetas."
            },
            {
                "verse": "Cuius forte suo si cunctas ordine causas"
            },
            {
                "verse": "Nosse cupis, magni primum circumspice mundi"
            },
            {
                "verse": "Quantum hoc infecit vitium, quot adiverit urbes."
            },
            {
                "verse": "Quumque animadvertas tam vastae semina labis"
            },
            {
                "verse": "Esse nec in terrae gremio, nec in aequore posse,"
            },
            {
                "verse": "Haud dubie tecum statuas reputesque, necesse est,"
            },
            {
                "verse": "Principium, sedemque mali consistere in ipso"
            },
            {
                "verse": "Aere, qui terras circum diffunditur omnes,"
            },
            {
                "verse": "Qui nobis sese insinuat per corpora ubique,"
            },
            {
                "verse": "Suetus et has generi viventum immittere pestes."
            },
            {
                "verse": "Aer quippe pater rerum est, et originis auctor."
            },
            {
                "verse": "Idem saepe graves morbos mortalibus affert,"
            },
            {
                "verse": "Multimode natus tabescere corpore molli,"
            },
            {
                "verse": "Et facile affectus capere, atque inferre receptos."
            },
            {
                "verse": "Nunc vero, quonam ille modo contagia traxit,"
            },
            {
                "verse": "Accipe: quid mutare queant labentia saecla."
            },
            {
                "verse": "In primis tum Sol rutilus, tum sydera cuncta"
            },
            {
                "verse": "Tellurem, liquidasque auras, atque aequora ponti."
            },
            {
                "verse": "Immutant, agitantque: utque ipso sydera coelo."
            },
            {
                "verse": "Mutavere vicem, et sedes liquere priores,"
            },
            {
                "verse": "Sic elementa modis variis se grandia vertunt."
            },
            {
                "verse": "Aspice, ut, hybernus rapidos ubi flexit in Austrum"
            },
            {
                "verse": "Phoebus equos, nostrumque videt depressior orbem,"
            },
            {
                "verse": "Bruma riget, duratque gelu, spargitque pruina"
            },
            {
                "verse": "Tellurem, et gelida glacie vaga flumina sistit."
            },
            {
                "verse": "Idem, ubi nos Cancro propior spectavit ab alto,"
            },
            {
                "verse": "Urit agros, arent nemora, et sitientia prata,"
            },
            {
                "verse": "Siccaque pulvereis aestas squallescit in arvis."
            },
            {
                "verse": "Nec dubium, quin et noctis nitor, aurea Luna,"
            },
            {
                "verse": "Cui maria alta, omnis cui rerum obtemperat humor:"
            },
            {
                "verse": "Quin et Saturni grave sydus, et aequior orbi"
            },
            {
                "verse": "Stella Iovis: quin pulchra Venusque et Martius ignis,"
            },
            {
                "verse": "Ac reliqua astra etiam mutent elementa, trahantque"
            },
            {
                "verse": "Perpetuum, et late magnos dent undique motus:"
            },
            {
                "verse": "Praecipue sedem si quando plurima in unam"
            },
            {
                "verse": "Convenere, suo vel multum devia cursu"
            },
            {
                "verse": "Longe alias tenuere vias. Haec scilicet annis"
            },
            {
                "verse": "Pluribus, et rapidi post multa volumina coeli"
            },
            {
                "verse": "Eveniunt, Diis fata modis volventibus istis."
            },
            {
                "verse": "Ut vero evenisse datum est, numerumque diesque"
            },
            {
                "verse": "Exegere suos, praefixaque tempora fatis,"
            },
            {
                "verse": "Proh quanta aerios tractus, salsa aequora quanta,"
            },
            {
                "verse": "Telluremque manent: alibi quippe omnia late"
            },
            {
                "verse": "Cogentur spatia in nubes, coelum imbribus omne"
            },
            {
                "verse": "Solvetur, summisque voluti montibus amnes"
            },
            {
                "verse": "Praecipites secum sylvas, secum aspera saxa,"
            },
            {
                "verse": "Secum armenta trahent: medius pater impete magno"
            },
            {
                "verse": "Aut Padus, aut Ganges super et nemora alta, domosque"
            },
            {
                "verse": "Turbidus, aequabit pelago freta lata sonante."
            },
            {
                "verse": "Aestates alibi magnae condentur, et ipsae"
            },
            {
                "verse": "Flumina speluncis flebunt arentia Nymphae."
            },
            {
                "verse": "Aut venti cuncta invertent, aut obice clausi"
            },
            {
                "verse": "Excutient tellurem imam, et cum turribus urbes."
            },
            {
                "verse": "Forsitan et tempus veniet, poscentibus olim"
            },
            {
                "verse": "Natura, fatisque Deum, cum non modo tellus"
            },
            {
                "verse": "Nunc culta, aut obducta mari, aut deserta iacebit,"
            },
            {
                "verse": "Verum etiam Sol ipse novum (quis credere possit?)"
            },
            {
                "verse": "Curret iter, sua nec per tempora diffluet annus."
            },
            {
                "verse": "Ast insueti aestus, insuetaque frigora mundo"
            },
            {
                "verse": "Insurgent, et certa dies animalia terris"
            },
            {
                "verse": "Monstrabit nova, nascentur pecudesque feraeque"
            },
            {
                "verse": "Sponte sua, primaque animas ab origine sument."
            },
            {
                "verse": "Forsitan et maiora audens producere tellus"
            },
            {
                "verse": "Coeumque, Enceladumque feret; magnumque Typhoea,"
            },
            {
                "verse": "Ausuros patrio superos detrudere coelo,"
            },
            {
                "verse": "Convulsumque Ossan nemoroso imponere Olympo."
            },
            {
                "verse": "Quae quum perspicias, nihil est, cur tempore certo;"
            },
            {
                "verse": "Admirere novis magnum marcescere morbis,"
            },
            {
                "verse": "Aera, contagesque novas viventibus aegris:"
            },
            {
                "verse": "Sydere sub certo fieri, et per saecula longa."
            },
            {
                "verse": "Bis centum fluxere anni, cum flammea Marte"
            },
            {
                "verse": "Lumina Saturno tristi immiscente, per omnes"
            },
            {
                "verse": "Aurorae populos, per quae rigat aequora Ganges,"
            },
            {
                "verse": "Insolita exarsit febris, quae pectore anhelo"
            },
            {
                "verse": "Sanguineum sputum exagitans (miserabile visu)"
            },
            {
                "verse": "Quarta luce frequens fato perdebat acerbo."
            },
            {
                "verse": "Illa eadem Assyriae gentes, et Persidos, et quae"
            },
            {
                "verse": "Euphratem, Tigrimque bibunt, post tempore parvo"
            },
            {
                "verse": "Corripuit, ditesque Arabas, mollemque Canopum:"
            },
            {
                "verse": "Inde Phrygas, inde et miserum trans aequora vecta"
            },
            {
                "verse": "Infecit Latium, atque Europa saeviit omni."
            },
            {
                "verse": "Ergo age iam mecum, semper sese aethera circum"
            },
            {
                "verse": "Volventem, superumque domos, ardentiaque astra"
            },
            {
                "verse": "Contemplare, animumque agitans per cuncta, require,"
            },
            {
                "verse": "Quis status illorum fuerit, quae signa dedere"
            },
            {
                "verse": "Sydera, quid nostris coelum portenderit annis."
            },
            {
                "verse": "Hinc etenim tibi forte novae contagis origo"
            },
            {
                "verse": "Omnis, et eventus tanti via prima patescet."
            },
            {
                "verse": "Aspice, candentes magni qua Cancer olympi"
            },
            {
                "verse": "Excubat ante fores, et brachia pandit aperta."
            },
            {
                "verse": "Hinc dirae facies, hinc se diversa malorum"
            },
            {
                "verse": "Ostendent portenta: una hac sub parte videbis"
            },
            {
                "verse": "Magna coisse simul radiis ardentibus astra,"
            },
            {
                "verse": "Et coniuratas sparsisse per aera flammas:"
            },
            {
                "verse": "Flammas, quas longe tumulo Sirenis ab alto"
            },
            {
                "verse": "Prospiciens senior vates, quem dia per omnes"
            },
            {
                "verse": "Coelicolumque domos duxit, docuitque futura"
            },
            {
                "verse": "Uranie: \"Miseras,\" inquit, \"defendite terras,"
            },
            {
                "verse": "O Superi, insolitam video per inania ferri"
            },
            {
                "verse": "Illuviem, et magnos coeli tabescere tractus."
            },
            {
                "verse": "Bella etiam Europae miserae, bella impia, et agros"
            },
            {
                "verse": "Ausoniae passim currentes sanguine cerno\"."
            },
            {
                "verse": "Dixit, et illa etiam scriptis ventura notavit."
            },
            {
                "verse": "Mos superum est, ubi saecla vagus sol certa peregit,"
            },
            {
                "verse": "Ab Iove decerni fata, et cuncta ordine pandi,"
            },
            {
                "verse": "Quaecunque eventura manent terrasque, polumque."
            },
            {
                "verse": "Quod tempus quum iam nostris venientibus annis"
            },
            {
                "verse": "Instaret, rerum summus sator, et Superum Rex"
            },
            {
                "verse": "Iuppiter acciri socios in rebus agendis"
            },
            {
                "verse": "Saturnum, Martemque iubet: bipatentia Cancer"
            },
            {
                "verse": "Limina portarum reserat, diisque atria pandit."
            },
            {
                "verse": "Conveniunt, quibus est fatorum cura gerenda."
            },
            {
                "verse": "Impiger ante alios flammis ferroque coruscans"
            },
            {
                "verse": "Bellipotens Mavors, animis cui proelia et arma,"
            },
            {
                "verse": "Vindictaeque manent, et ovantes sanguine caedes."
            },
            {
                "verse": "Post placidus curru invectus rex Iuppiter aureo"
            },
            {
                "verse": "Insequitur (ni fata obstent) pater omnibus aequus."
            },
            {
                "verse": "Postremus, longaque via tardatus et annis,"
            },
            {
                "verse": "Falcifer accedit senior, qui haud immemor irae"
            },
            {
                "verse": "In natum veteris, nato et parere recusans,"
            },
            {
                "verse": "Saepe etiam cessit retro, et vestigia torsit,"
            },
            {
                "verse": "Multa minans, multumque animo indignatus iniquo."
            },
            {
                "verse": "Iuppiter at solio ex alto, quo se solet uno"
            },
            {
                "verse": "Tollere, percenset fata, et ventura resolvit,"
            },
            {
                "verse": "Multum infoelicis miserans incommoda terrae,"
            },
            {
                "verse": "Bellaque, fortunasque virum, casuraque rerum"
            },
            {
                "verse": "Imperia, et praedas, adapertaque limina morti:"
            },
            {
                "verse": "In primis ignota novi contagia morbi:"
            },
            {
                "verse": "Morbi, qui humanae nulla mansuescat opis vi."
            },
            {
                "verse": "Assensere Dei reliqui: concussus Olympus"
            },
            {
                "verse": "Intremuit, tactusque novis defluxibus aether."
            },
            {
                "verse": "Paulatim aerii tractus, et inania lata"
            },
            {
                "verse": "Accepere luem, vacuasque insuetus in auras"
            },
            {
                "verse": "Marcor iit, coelumque tulit contagia in omne."
            },
            {
                "verse": "Sive quod ardenti tot concurrentibus astris"
            },
            {
                "verse": "Cum Sole, e pelago multos terraque vapores"
            },
            {
                "verse": "Traxerit ignea vis, qui misti tenuibus auris"
            },
            {
                "verse": "Correptique novo vitio, contagia visu"
            },
            {
                "verse": "Perrara attulerint: aliud sive aethere ab alto"
            },
            {
                "verse": "Demissum late aerias corruperit oras."
            },
            {
                "verse": "Quanquam animi haud fallor, quid agat, quove ordine coelum,"
            },
            {
                "verse": "Dicere, et in cunctis certas perquirere causas,"
            },
            {
                "verse": "Difficile esse: adeo interdum per tempora longa"
            },
            {
                "verse": "Effectus trahit, interdum (quod fallere possit)"
            },
            {
                "verse": "Miscentur fors, et varii per singula casus."
            },
            {
                "verse": "Nunc age, non id te lateat, super omnia miram"
            },
            {
                "verse": "Naturam, et longe variam contagibus esse."
            },
            {
                "verse": "Solis nam saepe arboribus fit noxius aer,"
            },
            {
                "verse": "Et tenerum germen, florumque infecit honorem:"
            },
            {
                "verse": "Interdum segetem, et sata laeta, annique labores"
            },
            {
                "verse": "Corripuit, scabraque ussit rubigine culmos,"
            },
            {
                "verse": "Et vitiata parens produxit semina tellus."
            },
            {
                "verse": "Interdum poenas animalia sola dedere,"
            },
            {
                "verse": "Aut multa, aut certa ex ipsis. Memini ipse malignam"
            },
            {
                "verse": "Luxuriem vidisse anni, multoque madentem"
            },
            {
                "verse": "Autumnum perflatum Austro, quo protinus omne"
            },
            {
                "verse": "Caprigenum genus e cunctis animantibus unum"
            },
            {
                "verse": "Corruit. A stabulis laetas ad pabula pastor"
            },
            {
                "verse": "Ducebat: tum forte, alta securus in umbra"
            },
            {
                "verse": "Dum caneret, tenuique gregem mulceret avena,"
            },
            {
                "verse": "Ecce aliquam tussis subito irrequieta tenebat,"
            },
            {
                "verse": "Nec longe mora mortis erat: namque acta repente"
            },
            {
                "verse": "Circum praecipiti lapsu, revomensque supremam"
            },
            {
                "verse": "Ore animam, socias inter moribunda cadebat."
            },
            {
                "verse": "Vere autem (dictu mirum) atque aestate sequenti"
            },
            {
                "verse": "Infirmas pecudes, balantumque horrida vulgus"
            },
            {
                "verse": "Pestis febre mala miserum pene abstulit omne."
            },
            {
                "verse": "Usque adeo varia affecti sunt semina coeli,"
            },
            {
                "verse": "Et variae rerum species, numerusque vicissim"
            },
            {
                "verse": "Inter mota subest, interque moventia certus."
            },
            {
                "verse": "Nonne vides, quamvis oculi sint pectore anhelo"
            },
            {
                "verse": "Expositi mollesque magis, non attamen ipsos"
            },
            {
                "verse": "Carpere tabem oculos, sed sese immergere in imum"
            },
            {
                "verse": "Pulmonem? et pomis quanquam sit mollior uva,"
            },
            {
                "verse": "Non tamen iis vitiatur, at ipsa livet ab uva."
            },
            {
                "verse": "Nempe alibi vires, alibi sua pabula desunt:"
            },
            {
                "verse": "Ast alibi mora certa, nec ipsa foramina multum"
            },
            {
                "verse": "Non faciunt, hinc densa nimis, nimis inde soluta."
            },
            {
                "verse": "Ergo contagum quoniam natura genusque"
            },
            {
                "verse": "Tam varium est, et multa modis sunt semina miris,"
            },
            {
                "verse": "Contemplator et hanc, cuius coelestis origo est:"
            },
            {
                "verse": "Quae, sicut desueta, ita mira erupit in auras."
            },
            {
                "verse": "Illa quidem non muta maris, turbamque natantum,"
            },
            {
                "verse": "Non volucres, non bruta altis errantia sylvis,"
            },
            {
                "verse": "Non armenta boum, pecudesve, armentave equorum"
            },
            {
                "verse": "Infecit, sed mente ingens ex omnibus unum"
            },
            {
                "verse": "Humanum genus, et nostros est pasta sub artus."
            },
            {
                "verse": "Porro homine e toto, quod in ipso sanguine crassum"
            },
            {
                "verse": "Et sordens lentore foret, foedissima primum"
            },
            {
                "verse": "Corripuit, sese pascens uligine pingui."
            },
            {
                "verse": "Tali se morbus ratione et sanguis habebant."
            },
            {
                "verse": "Nunc ego te affectus omnes, et signa docebo"
            },
            {
                "verse": "Contagis miserae: atque utinam concedere tantum"
            },
            {
                "verse": "Musa queat, tantumque velit defendere Apollo,"
            },
            {
                "verse": "Tempora qui longa evolvit, cui carmina curae,"
            },
            {
                "verse": "Haec multas monumenta dies ut nostra supersint."
            },
            {
                "verse": "Forte etenim nostros olim legisse nepotes,"
            },
            {
                "verse": "Et signa, et faciem pestis novisse iuvabit."
            },
            {
                "verse": "Nanque iterum, quum fata dabunt, labentibus annis"
            },
            {
                "verse": "Tempus erit, quum nocte atra sopita iacebit"
            },
            {
                "verse": "Interitu data: mox iterum post saecula longa"
            },
            {
                "verse": "Illa eadem exurget, coelumque aurasque reviset,"
            },
            {
                "verse": "Atque iterum ventura illam mirabitur aetas."
            },
            {
                "verse": "In primis mirum illud erat, quod labe recepta,"
            },
            {
                "verse": "Saepe tamen quater ipsa suum compleverat orbem"
            },
            {
                "verse": "Luna prius, quam signa satis manifesta darentur."
            },
            {
                "verse": "Scilicet extemplo non sese prodit aperte,"
            },
            {
                "verse": "Ut semel est excepta intus, sed tempore certo"
            },
            {
                "verse": "Delitet, et sensim vires per pabula captat."
            },
            {
                "verse": "Interea tamen insolito torpore gravati,"
            },
            {
                "verse": "Sponteque languentes animis et munera obibant"
            },
            {
                "verse": "Aegrius, et toto segnes se corpore agebant."
            },
            {
                "verse": "Ille etiam suus ex oculis vigor, et suus ore"
            },
            {
                "verse": "Deiectus color haud laeta de fronte cadebat."
            },
            {
                "verse": "Paulatim caries foedis enata pudendis"
            },
            {
                "verse": "Hinc atque hinc invicta locos, aut inguen edebat."
            },
            {
                "verse": "Tum manifesta magis vitii se prodere signa."
            },
            {
                "verse": "Nam, simulac purae fugiens lux alma diei"
            },
            {
                "verse": "Cesserat, et noctis tristes induxerat umbras,"
            },
            {
                "verse": "Innatusque calor noctu petere intima suetus"
            },
            {
                "verse": "Liquerat extremum corpus, nec membra fovebat"
            },
            {
                "verse": "Obsita mole pigra humorum, tum vellier artus,"
            },
            {
                "verse": "Brachiaque, scapulaeque, gravi, suraeque dolore."
            },
            {
                "verse": "Quippe, ubi per cunctas ierant contagia venas,"
            },
            {
                "verse": "Humoresque ipsos, et nutrimenta futura"
            },
            {
                "verse": "Polluerant, Natura malum secernere sueta"
            },
            {
                "verse": "Infectam partem pellebat corpore ab omni"
            },
            {
                "verse": "Exterius: verum crasso quia corpore tarda"
            },
            {
                "verse": "Haec erat, et lentore tenax, multa inter eundum"
            },
            {
                "verse": "Haerebat membris exanguibus, atque lacertis."
            },
            {
                "verse": "Inde graves dabat articulis extenta dolores."
            },
            {
                "verse": "Parte tamen leviore, magisque erumpere nata,"
            },
            {
                "verse": "Summa cutis pulsa, et membrorum extrema petebat."
            },
            {
                "verse": "Protinus informes totum per corpus achores"
            },
            {
                "verse": "Rumpebant, faciemque horrendam, et pectora foede"
            },
            {
                "verse": "Turpabant: species morbi nova: pustula summae"
            },
            {
                "verse": "Glandis ad effigiem, et pituita marcida pingui:"
            },
            {
                "verse": "Tempore quae multo non post adaperta dehiscens,"
            },
            {
                "verse": "Mucosa multum sanie, taboque fluebat."
            },
            {
                "verse": "Quinetiam erodens alte, et se funditus abdens"
            },
            {
                "verse": "Corpora pascebat misere: nam saepius ipsi"
            },
            {
                "verse": "Carne sua exutos artus, squallentiaque ossa"
            },
            {
                "verse": "Vidimus, et foedo rosa ora dehiscere hiatu,"
            },
            {
                "verse": "Ora, atque exiles reddentia guttura voces."
            },
            {
                "verse": "Ut saepe aut cerasis, aut Phyllidis arbore tristi,"
            },
            {
                "verse": "Vidisti pinguem ex udis manare liquorem"
            },
            {
                "verse": "Corticibus, mox in lentum durescere gummi."
            },
            {
                "verse": "Haud secus hac sub labe solet per corpora mucor"
            },
            {
                "verse": "Diffluere: hinc demum in turpem concrescere callum."
            },
            {
                "verse": "Unde aliquis ver aetatis, pulchramque iuventam"
            },
            {
                "verse": "Suspirans, et membra oculis deformia torvis"
            },
            {
                "verse": "Prospiciens, foedosque artus, turgentiaque ora,"
            },
            {
                "verse": "Saepe Deos, saepe astra miser crudelia dixit."
            },
            {
                "verse": "Interea dulces somnos noctisque soporem"
            },
            {
                "verse": "Omnia per terras animalia fessa trahebant:"
            },
            {
                "verse": "Illis nulla quies aderat, sopor omnis in auras"
            },
            {
                "verse": "Fugerat: iis oriens ingrata Aurora rubebat:"
            },
            {
                "verse": "Iis inimica dies, inimicaque noctis imago."
            },
            {
                "verse": "Nulla Ceres illos, Bacchi non ulla iuvabant"
            },
            {
                "verse": "Munera: non dulces epulae, non copia rerum,"
            },
            {
                "verse": "Non urbis, non ruris opes, non ulla voluptas,"
            },
            {
                "verse": "Quamvis saepe amnes nitidos, iucundaque tempe,"
            },
            {
                "verse": "Et placidas summis quaesissent montibus auras."
            },
            {
                "verse": "Diis etiam sparsaeque preces, incensaque templis"
            },
            {
                "verse": "Thura, et divitibus decorata altaria donis:"
            },
            {
                "verse": "Dii nullas audire preces, donisve moveri."
            },
            {
                "verse": "Ipse ego Caenomanum memini, qua pinguia dives"
            },
            {
                "verse": "Pascua Sebina praeterfluit Ollius unda,"
            },
            {
                "verse": "Vidisse insignem IUVENEM, quo clarior alter"
            },
            {
                "verse": "Non fuit, Ausonia nec fortunatior omni:"
            },
            {
                "verse": "Vix pubescentis florebat vere iuventae,"
            },
            {
                "verse": "Divitiis, proavisque potens; et corpore pulchro:"
            },
            {
                "verse": "Cui studia aut pernicis equi compescere cursum,"
            },
            {
                "verse": "Aut galeam induere, et pictis splendescere in armis,"
            },
            {
                "verse": "Aut iuvenile gravi corpus durare palaestra,"
            },
            {
                "verse": "Venatuque feras agere, et praevertere cervos:"
            },
            {
                "verse": "Illum omnes Ollique Deae, Eridanique puellae"
            },
            {
                "verse": "Optarunt, nemorumque Deae, rurisque puellae:"
            },
            {
                "verse": "Omnes optatos suspiravere hymenaeos."
            },
            {
                "verse": "Forsan et ultores superos neglecta vocavit"
            },
            {
                "verse": "Non nequicquam aliqua, et votis pia numina movit."
            },
            {
                "verse": "Nam nimium fidentem animis, nec tanta timentem"
            },
            {
                "verse": "Invasit miserum labes, qua saevior usquam"
            },
            {
                "verse": "Nulla fuit, nulla unquam aliis spectabitur annis."
            },
            {
                "verse": "Paulatim ver id nitidum, flos ille iuventae"
            },
            {
                "verse": "Disperiit, vis illa animi: tum squallida tabes"
            },
            {
                "verse": "Artus (horrendum) miseros obduxit, et alte"
            },
            {
                "verse": "Grandia turgebant foedis abscessibus ossa."
            },
            {
                "verse": "Ulcera (proh divum pietatem) informia pulchros"
            },
            {
                "verse": "Pascebant oculos, et diae lucis amorem,"
            },
            {
                "verse": "Pascebantque acri corrosas vulnere nares."
            },
            {
                "verse": "Quo tandem infoelix fato, post tempore parvo"
            },
            {
                "verse": "Aetheris invisas auras, lucemque reliquit."
            },
            {
                "verse": "Illum Alpes vicinae, illum vaga flumina flerunt."
            },
            {
                "verse": "Illum omnes Ollique Deae, Eridanique puellae"
            },
            {
                "verse": "Fleverunt, nemorumque Deae, rurisque puellae:"
            },
            {
                "verse": "Sebinusque alto gemitum lacus edidit amne."
            },
            {
                "verse": "Ergo hanc per miseras terras Saturnus agebat"
            },
            {
                "verse": "Pestem atrox, nec saeva minus crudelis et ipse"
            },
            {
                "verse": "Miscebat Mavors, coniunctaque fata ferebat."
            },
            {
                "verse": "Quippe lue hac nascente putem simul omnia diras"
            },
            {
                "verse": "Eumenidas cecinisse fera et crudelia nobis."
            },
            {
                "verse": "Tartareos etiam Barathro (dira omina) ab imo"
            },
            {
                "verse": "Excivisse lacus, Stygiaque ab sede laborem,"
            },
            {
                "verse": "Pestemque, horribilemque famem, bellumque, necemque."
            },
            {
                "verse": "Dii patrii, quorum Ausonia est sub numine, tuque,"
            },
            {
                "verse": "Tu Latii Saturne pater, quid gens tua tantum"
            },
            {
                "verse": "Est merita? An quicquam superest dirique gravisque,"
            },
            {
                "verse": "Quod sit inexhaustum nobis? Ecquod genus usquam"
            },
            {
                "verse": "Aversum usque adeo coelum tulit? Ipsa labores"
            },
            {
                "verse": "Parthenope dic prima tuos, dic funera regum,"
            },
            {
                "verse": "Et spolia, et praedas, captivaque colla tuorum."
            },
            {
                "verse": "An stragem infandam memorem, sparsumque cruorem"
            },
            {
                "verse": "Gallorumque, Italumque pari discrimine, quum iam"
            },
            {
                "verse": "Sanguineum, et defuncta virum, defunctaque equorum"
            },
            {
                "verse": "Corpora volventem, cristasque atque arma trahentem"
            },
            {
                "verse": "Eridanus pater acciperet rapido agmine Tarrum?"
            },
            {
                "verse": "Te quoque spumantem, et nostrorum caede tumentem,"
            },
            {
                "verse": "Abdua, non multo post tempore, te pater idem"
            },
            {
                "verse": "Eridanus gremio infoelix suscepit, et altum"
            },
            {
                "verse": "Indoluit tecum, et fluvio solatus amico est."
            },
            {
                "verse": "Ausonia infoelix, en quo discordia priscam"
            },
            {
                "verse": "Virtutem, et mundi imperium perduxit avitum!"
            },
            {
                "verse": "Angulus anne tui est aliquis, qui barbara non sit"
            },
            {
                "verse": "Servitia, et praedas, et tristia funera passus?"
            },
            {
                "verse": "Dicite vos, nullos soliti sentire tumultus,"
            },
            {
                "verse": "Vitiferi colles, qua flumine pulcher amoeno"
            },
            {
                "verse": "Erethenus fluit, et plenis lapsurus in aequor"
            },
            {
                "verse": "Cornibus, Euganeis properat se iungere lymphis."
            },
            {
                "verse": "O patria, O longum foelix, longumque quieta"
            },
            {
                "verse": "Ante alias, patria O divum sanctissima tellus,"
            },
            {
                "verse": "Dives opum, foecunda viris, laetissima campis"
            },
            {
                "verse": "Uberibus, rapidoque Athesi, et Benacide lympha,"
            },
            {
                "verse": "Aerumnas memorare tuas, summamque malorum"
            },
            {
                "verse": "Quis queat? et dictis nostros aequare dolores,"
            },
            {
                "verse": "Et turpes ignominias, et barbara iussa?"
            },
            {
                "verse": "Abde caput, Benace, tuo et te conde sub amne,"
            },
            {
                "verse": "Victrices nec iam Deus interlabere Lauros."
            },
            {
                "verse": "En etiam, ceu nos agerent crudelia nulla,"
            },
            {
                "verse": "Nec lachrymae, planctusve forent, en dura tot inter"
            },
            {
                "verse": "Spes Latii: spes et studiorum, et Palladis illa"
            },
            {
                "verse": "Occidit: ereptum Musarum e dulcibus ulnis"
            },
            {
                "verse": "Te miserum ante diem crudeli funere MARCE"
            },
            {
                "verse": "ANTONI, aetatis primo sub flore cadentem"
            },
            {
                "verse": "Vidimus extrema positum Benacide ripa,"
            },
            {
                "verse": "Quam media inter saxa sonans Sarca abluit unda."
            },
            {
                "verse": "Te ripae flevere Athesis, te voce vocare"
            },
            {
                "verse": "Auditae per noctem umbrae, manesque Catulli,"
            },
            {
                "verse": "Et patrios mulcere nova dulcedine lucos."
            },
            {
                "verse": "Tempestate illa Ausoniam Rex Gallus opimam"
            },
            {
                "verse": "Vertebat bello, et Ligurem ditione premebat."
            },
            {
                "verse": "Parte alia, Caesar ferro superabat et igni"
            },
            {
                "verse": "Euganeos, placidumque Silim, Carnumque rebellem:"
            },
            {
                "verse": "Et totum luctus Latium, maerorque tenebat."
            }
        ]
    ]
}