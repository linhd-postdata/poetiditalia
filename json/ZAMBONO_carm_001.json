{
    "author": "Zambono di Andrea",
    "title": "carmina",
    "url": "http://www.poetiditalia.it/texts/ZAMBONO|carm|001",
    "text": [
        [
            {
                "verse": "Unde, Deus, Patavae tanta inconstantia genti"
            },
            {
                "verse": "Ut nihil egregii continuare queat?"
            },
            {
                "verse": "Palladis incepit studium, formare monetas,"
            },
            {
                "verse": "Hisque quod utilius saxificare salum."
            },
            {
                "verse": "Iamque labat studium, cessavit cudere nummos,"
            },
            {
                "verse": "Vix salis inceptum fessa reliquit opus."
            },
            {
                "verse": "Hectoreis exhausta viris, Thersitibus aucta,"
            },
            {
                "verse": "Fac, precor, ut careat terra Sinone, Deus."
            }
        ],
        [
            {
                "verse": "Multa memor misi, studii communis amice"
            },
            {
                "verse": "Indiga responsi carmina, Muxe, tibi,"
            },
            {
                "verse": "Postquam res patriae veris de pace virentis"
            },
            {
                "verse": "Nosque simul turbans martia traxit hyems."
            },
            {
                "verse": "Ante tamen memini quotiens tua musa recepit"
            },
            {
                "verse": "Iambonicos versus, non mihi surda fuit:"
            },
            {
                "verse": "Immo etiam dulci tacitum me saepe solebas"
            },
            {
                "verse": "Ut canerem tecum sollicitare cheli."
            },
            {
                "verse": "Carmina cum cessant, quo secessere Camenae?"
            },
            {
                "verse": "Cur mihi non spirat spiritus ille tuus,"
            },
            {
                "verse": "Qui me consuluit violenta quid astra moveret,"
            },
            {
                "verse": "Cum de venturo Caesare rumor erat?"
            },
            {
                "verse": "Ipse videbaris radio tunc mentis acutae"
            },
            {
                "verse": "Quo ruerant urbis facta videre tuae."
            },
            {
                "verse": "O utinam patavus tenuisset sana senatus"
            },
            {
                "verse": "Oris verba tui consiliumque tuum!"
            },
            {
                "verse": "Civibus urbs opibusque suis foret integra nec tam"
            },
            {
                "verse": "Pestiferum belli passa fuisset onus."
            },
            {
                "verse": "Pax rediit virtute Dei: laetemur in illa:"
            },
            {
                "verse": "Muxe, fac ut sit pax integra, Marte carens."
            },
            {
                "verse": "Iam turbata diu reparentur viscera Troum"
            },
            {
                "verse": "Inque suum redeant omnia membra locum."
            },
            {
                "verse": "Non poterat fratres quae pax ligat hostibus hostes"
            },
            {
                "verse": "Iungere? tam durum est pacificare Phryges?"
            },
            {
                "verse": "Hostibus indultum est; civi parcatur amanti,"
            },
            {
                "verse": "Et prosit patriae nil nocuisse meae."
            },
            {
                "verse": "At culpa caruisse nocet civemque fuisse:"
            },
            {
                "verse": "Materiam veniae non habet ira Phrygum."
            },
            {
                "verse": "Quo secum ferret pax haec, te vivere salvum"
            },
            {
                "verse": "Semper amo, expositum me quoque dedo tibi."
            },
            {
                "verse": "Scribere plura quidem fandi lasciva voluntas"
            },
            {
                "verse": "Coeperat, huic ratio dixit: \"Habeto modum."
            },
            {
                "verse": "Sit satis egregio te commendasse poetae;"
            },
            {
                "verse": "Cetera fulgenti pectore cernet amans.\""
            }
        ]
    ]
}