{
    "author": "Francesco Petrarca",
    "title": "carmina",
    "url": "http://www.poetiditalia.it/texts/PETRARCA|carm|001",
    "text": [
        [
            {
                "verse": "Astrictura duas stabili compagine gentes"
            },
            {
                "verse": "Et .......... virgo futura soli,"
            },
            {
                "verse": "In Ligurum terras Liguri modo pacta marito."
            },
            {
                "verse": "Tendit Scaligerum clara puella genus."
            },
            {
                "verse": "Huc coeunt proceres, coeunt simul agmina <matrum>"
            },
            {
                "verse": "Et matrona potens virgineique chori."
            },
            {
                "verse": "Munera dant proceres, dant munera ditia matres."
            },
            {
                "verse": "Fervet in obsequium mixta caterva suum"
            },
            {
                "verse": "Tu mea calliope quid in isto tempore tante"
            },
            {
                "verse": "Leticie dignum connubiale feres?"
            },
            {
                "verse": "Non nisi carmen habes, fer carmen queso puelle."
            },
            {
                "verse": "Dic genus et patriam, entis et oris opes."
            },
            {
                "verse": "Que prius incessit, nostras regina per urbes."
            },
            {
                "verse": "Clarior? et celebri carmine digna magis?"
            },
            {
                "verse": "Que prius in gemmis, in vestibus ivit et auro,"
            },
            {
                "verse": "Ditior? et dotis splendidiora ferens?"
            },
            {
                "verse": "Aut que nobilitum tanta comitante caterva,"
            },
            {
                "verse": "Pompiferi plures traxit honoris opes?"
            },
            {
                "verse": "Hinc extensis adest fatie venerandus herili"
            },
            {
                "verse": "Marchio, cum primis quos prior ipse tulit."
            },
            {
                "verse": "Hinc anthenoree primus qui presidet urbi"
            },
            {
                "verse": "Arbiter, et populis iura dat Euganeis."
            },
            {
                "verse": "At dominus ligurum protectus colla capillis,"
            },
            {
                "verse": "It prior, idriferis associatus heris."
            },
            {
                "verse": "Assistunt proeunt proceres, proceresque sequuntur"
            },
            {
                "verse": "Quos excivit himen connubiique faces."
            },
            {
                "verse": "Stemata si queras, et que sit origo puelle"
            },
            {
                "verse": "Hanc satis insignis nobilitavit apex."
            },
            {
                "verse": "Egregiis trabeatus avis, se iactat in una"
            },
            {
                "verse": "Mixtio scaligere, Carrigereque domus."
            },
            {
                "verse": "Et si prisca retro stirpis repetatur origo,"
            },
            {
                "verse": "Polidamanteos dat sibi mater avos."
            },
            {
                "verse": "Ex genitore trahit celebris primordia gentis,"
            },
            {
                "verse": "Nomina clara ducum magnificosque canes,"
            },
            {
                "verse": "Urbs que lota tuis athesis spumantibus undis"
            },
            {
                "verse": "Te prius abductis cogit abire iugis,"
            },
            {
                "verse": "Urbs fecunda bonis, et opimis fertilis agris,"
            },
            {
                "verse": "Ipsa Beatricem terra beata tulit,"
            },
            {
                "verse": "Hanc et forma beat, beat hanc et gratia morum,"
            },
            {
                "verse": "Mos animum ditat, ridet in ore decor."
            },
            {
                "verse": "Dulce micant oculi, crinis micat emulus auri,"
            },
            {
                "verse": "Nubit purpureis candor in ore rosis."
            },
            {
                "verse": "Omnis in egregio se iusta lege coaptat,"
            },
            {
                "verse": "Corpore pars, et habet quicquid habere decet."
            },
            {
                "verse": "Matris ad exemplar cum sit formata puella,"
            },
            {
                "verse": "Quod pia quod mitis, quod sit honesta liquet."
            },
            {
                "verse": "Ergo beatricis virgo mastinica nomen"
            },
            {
                "verse": "Nacta fuit merito, quam decus omne beat"
            },
            {
                "verse": "O quantum ligurum te complectentur honore"
            },
            {
                "verse": "Oppida, felicem te loca cuncta canent,"
            },
            {
                "verse": "Certior hec scribat alius mea penna notavit"
            },
            {
                "verse": "Que sibi calliope cognitiora dedit."
            },
            {
                "verse": "Is et eas felix o virgo beata Beatrix,"
            },
            {
                "verse": "Et patris et cari sis liga firma viri."
            },
            {
                "verse": "Nubila discendant, faveat clementia celi,"
            },
            {
                "verse": "Levia ne spirent, flamina nulla spirent"
            },
            {
                "verse": "Sis in eundo valens et sospes menia visas."
            },
            {
                "verse": "Que vocat ex medio tergore lana suis."
            },
            {
                "verse": "Letaque plausibus abi, et duc cum coniuge tedas"
            },
            {
                "verse": "Vos ligustra pari nectet amore venus"
            },
            {
                "verse": "Vos .............. afferte nepotes."
            }
        ],
        [
            {
                "verse": "Bellica tarthareis concurrunt agmina turbis"
            },
            {
                "verse": "Precipitantque sue trepidantes menibus vrbis."
            },
            {
                "verse": "O decus Anglerice Michael ductorque cohortis,"
            },
            {
                "verse": "Quem fera monstra tremunt, nos faucibus eripe mortis!"
            }
        ],
        [
            {
                "verse": "Care Zabot, tibi parva domus, breve corpus habebas;"
            },
            {
                "verse": "Et tumulus brevis est, et breve carmen habe."
            }
        ],
        [
            {
                "verse": "Cura, labor, meritum, sumpti pro munere honores,"
            },
            {
                "verse": "Ite! alias poshac sollicitate animas!"
            },
            {
                "verse": "Me procul a vobis deus avocat illicet: actis"
            },
            {
                "verse": "Rebus terrenis, hospita terra, vale!"
            },
            {
                "verse": "Corpus avara tamen sollempnibus excipe saxis:"
            },
            {
                "verse": "Namque animam celo reddimus, ossa tibi."
            }
        ],
        [
            {
                "verse": "Deus pater qui creasti"
            },
            {
                "verse": "Mundum et illuminasti"
            },
            {
                "verse": "Suscipe me penitentem"
            },
            {
                "verse": "Et illustra meam mentem."
            }
        ],
        [
            {
                "verse": "Frigida francisci lapis hic tegit ossa petrarce:"
            },
            {
                "verse": "Suscipe, virgo parens, animam; sate virgine, parce!"
            },
            {
                "verse": "Fessaque iam terris celi requiescat in arce."
            }
        ],
        [
            {
                "verse": "Grammatice varias potes hic agnoscere partes"
            },
            {
                "verse": "Et simul hec illi quas sit sotianda per artes."
            }
        ],
        [
            {
                "verse": "Hic iacet eloquii moles facunda latini,"
            },
            {
                "verse": "Hic situs orbis honos, hic tuscae gloria gentis,"
            },
            {
                "verse": "Hic decus et vatum princeps, hic corpus humatum"
            },
            {
                "verse": "Dantis Aligerii, patria qui pulsus ab urbe"
            },
            {
                "verse": "Invidia, magnis decoravit laudibus orbem:"
            },
            {
                "verse": "Cui nec siderei motus, nec fulgura coeli,"
            },
            {
                "verse": "Nec latuere Deum mentes, nec vana futuri"
            },
            {
                "verse": "Vox fuit, haud dubiis praedixit tempora signis."
            },
            {
                "verse": "Hic quem nulla bonis vidit fortuna superbum"
            },
            {
                "verse": "Depressumve malis, invictus steti illaesus omni"
            },
            {
                "verse": "Pondere, nec cupido rerum flagravit amore;"
            },
            {
                "verse": "Sed virtutis amor erigitque cacumen honesti"
            },
            {
                "verse": "Raraque purpureae placuit facundia linguae:"
            },
            {
                "verse": "Et ne forte suum putet extinxisse decorem"
            },
            {
                "verse": "Mors invisa reis claro viget ille reatu"
            },
            {
                "verse": "Vivus, adhuc nomenque manet memorabile sacrum,"
            },
            {
                "verse": "Famaque perpetuo nunquam peritura sub aevo."
            }
        ],
        [
            {
                "verse": "Hic Zachariam, Donati de sanguine cretum,"
            },
            {
                "verse": "Indole preclarum specimen, modo vita tulisset,"
            },
            {
                "verse": "Florenum gentile decus; sors invida fati,"
            },
            {
                "verse": "(Heu nimium properata, ferox, cunctisque perosa!)"
            },
            {
                "verse": "Intempesta ruens, funesto vulnere clausit."
            },
            {
                "verse": "Heu, miserande puer, quem sternere bella negarunt"
            },
            {
                "verse": "Concita sepe tibi totiensque vocatus in armis,"
            },
            {
                "verse": "Hostis casus iners imbelli cede peremit!"
            },
            {
                "verse": "Sic sua te voluit deus hospita regna mereri."
            }
        ],
        [
            {
                "verse": "Hunc celer ad fontem deserta per arida pergat"
            },
            {
                "verse": "Quisquis eget lacrimis quibus impia crimina tergat."
            }
        ],
        [
            {
                "verse": "Iam glaciale solum conuexaque summa gehenne"
            },
            {
                "verse": "Transgredimur, iam nos concomitantur aque."
            },
            {
                "verse": "Saxosus gelidusque viam Durencia monstrat"
            },
            {
                "verse": "Et Rodani ripas aruaque nota petens."
            },
            {
                "verse": "Ventus ab aduerso violento murmure perflat"
            },
            {
                "verse": "Precipitansque niuem turbidus ora ferit."
            },
            {
                "verse": "Ytalie post terga manet pulcherrima tellus,"
            },
            {
                "verse": "Quam uetat etherei cernere montis apex."
            },
            {
                "verse": "Ante procul colles et Gallica rura patescunt."
            },
            {
                "verse": "Gentibus hic fuerat terminus, est et erit."
            }
        ],
        [
            {
                "verse": "Imperiosa situ victrici condita dextra"
            },
            {
                "verse": "Turris ad astra levor, spectabilis intus et extra."
            },
            {
                "verse": "Corrigie splendor, fulget quo principe Parma,"
            },
            {
                "verse": "Bellipotens Azo me vult munimen ad arma."
            },
            {
                "verse": "Me videat securus amans hostisque tremiscat:"
            },
            {
                "verse": "Subdere colla iugo, vel poscere federa discat."
            }
        ],
        [
            {
                "verse": "Ingenii fontes et prata uirentia circum,"
            },
            {
                "verse": "Augustine, tui raptus amore feror."
            },
            {
                "verse": "Si labor hic requiem populo prestare nepotum"
            },
            {
                "verse": "Forte queat, labor hic est michi grata quies."
            },
            {
                "verse": "Hinc sibi posteritas stillas studiosa salubres"
            },
            {
                "verse": "Hauriat, hinc cupide florea serta legat."
            }
        ],
        [
            {
                "verse": "Ingenii fontes et prata uirentia lingue,"
            },
            {
                "verse": "Augustine, tui succensus amore peragat"
            },
            {
                "verse": "Urbino patria uir nomine Bartholomeus,"
            },
            {
                "verse": "Afferat ut populo requiem labor iste nepotum."
            },
            {
                "verse": "Hinc sibi posteritas stillas studiosa salubres"
            },
            {
                "verse": "Hauriat, hinc lectos componat in ordine flores."
            }
        ],
        [
            {
                "verse": "Ira furor rabies pariter cecidere dolusque"
            },
            {
                "verse": "Pacis enim et patrie publicus hostis erat."
            },
            {
                "verse": "Multa sub hoc parvo clauduntur carmina saxo,"
            },
            {
                "verse": "Hec erit una viri perfidieque domus."
            },
            {
                "verse": "Roma, precor, meritas grates age leta Tonanti,"
            },
            {
                "verse": "Huic similem posthac vix habitura diem."
            }
        ],
        [
            {
                "verse": "Itala preclaros tellus alis alma poetas,"
            },
            {
                "verse": "Sed tibi Grecorum dedit hic attingere metas."
            },
            {
                "verse": "Servius altiloqui retegens archana Maronis"
            },
            {
                "verse": "Ut pateant ducibus, pastoribus atque colonis,"
            },
            {
                "verse": "Mantua Virgilium qui talia carmine finxit,"
            },
            {
                "verse": "Sena tulit Symonem digito qui talia pinxit."
            }
        ],
        [
            {
                "verse": "Linquimus ytaliam, paulatim terra tumescit"
            },
            {
                "verse": "Et pede montana valle tenemus iter."
            }
        ],
        [
            {
                "verse": "Lusimus atque noui flores concorditer anni"
            },
            {
                "verse": "Carpsimus et primo vere simul fuimus."
            },
            {
                "verse": "Egimus et calide tempus simul omne iuuente"
            },
            {
                "verse": "Estiuosque dies ancipitesque vias."
            },
            {
                "verse": "Fac, precor, autumpnum, gelide fac tempora brume"
            },
            {
                "verse": "Quodque prope est senium fac precor ire simul."
            },
            {
                "verse": "<De> reliquis eui seros quid scindimus annos?"
            },
            {
                "verse": "Mors et uita simul sintque sepulchra simul."
            }
        ],
        [
            {
                "verse": "Mane nemus montes, sero mare flumina fontes."
            }
        ],
        [
            {
                "verse": "Mulcet honorati reditus spes blanda gementem,"
            },
            {
                "verse": "Ne fera digressus perimant suspiria metam."
            }
        ],
        [
            {
                "verse": "Nunc tamen et lauri mirtusque hedereque silentur"
            },
            {
                "verse": "Sacraque temporibus debita vita tuis."
            }
        ],
        [
            {
                "verse": "O supremum matura parens eternaque semper,"
            },
            {
                "verse": "Cuncta movens rapidi pereuntia secula mondi,"
            },
            {
                "verse": "Astrorumque opifex totumque emissa per orbem"
            },
            {
                "verse": "Lumina diffundens patulas lustrantia terras,"
            },
            {
                "verse": "Luminibusque infunde meis tua sancta tueri"
            },
            {
                "verse": "Numina, monstriferi delere piacula fati;"
            },
            {
                "verse": "Cumque aderis, suprema dies, lassataque rumpant"
            },
            {
                "verse": "Stamina fatales rapido revoluta sorores"
            },
            {
                "verse": "Impetu et extreme peragam dispendia vite"
            },
            {
                "verse": "Angelicis sotiare choris pater optime divum"
            },
            {
                "verse": "Digneris piceis animamque abnectere flammis."
            }
        ],
        [
            {
                "verse": "Pompei, rapido tempora turbine"
            },
            {
                "verse": "Excurrunt: Properat dura necessitas"
            },
            {
                "verse": "Radens falcifera cuncta potentia"
            },
            {
                "verse": "Quae Sol despicit aureus."
            },
            {
                "verse": "Ortus pellucido lumine flosculi"
            },
            {
                "verse": "Exsurgunt; veniens ver cito deficit:"
            },
            {
                "verse": "Veri florifero certa superuenit"
            },
            {
                "verse": "Aestas precipiti impetu."
            },
            {
                "verse": "Lucis vix gemino stamina dissecat"
            },
            {
                "verse": "Mortali digito Parca celerrimo."
            },
            {
                "verse": "Omnis marmorei machina decidit"
            },
            {
                "verse": "Fastus temporis ictibus."
            },
            {
                "verse": "Tu fatum Patrium defugis, excolens"
            },
            {
                "verse": "Diuas Aonias: te petit irrito"
            },
            {
                "verse": "Saturnus iaculo, nam iuga desuper"
            },
            {
                "verse": "Frustra percutit ardua."
            },
            {
                "verse": "Ictus doctiloque gloria Palladas [?]"
            },
            {
                "verse": ".......... reparat cognita laurea."
            },
            {
                "verse": "Ac nostra excurrent carmina longius"
            },
            {
                "verse": "Nulli obnoxia tempori."
            }
        ],
        [
            {
                "verse": "Purpureas niueasque rosas ver nutrit amenum."
            },
            {
                "verse": "Sola potest uirtus nomen prestare serenum,"
            },
            {
                "verse": "Cui si sanguis adest ab origine clarus annorum,"
            },
            {
                "verse": "Florem iuncta ferunt auro frondente decorum."
            },
            {
                "verse": "Gratulor ambobus: dignus tu sumere munus,"
            },
            {
                "verse": "Dignus et ille dare, meritorum cognitor vnus."
            }
        ],
        [
            {
                "verse": "Quid miser hic gaudes? mundi circumspice fraudes"
            },
            {
                "verse": "Et laqueos mortis: vi patentibus effuge portis."
            },
            {
                "verse": "Dum sequitur socios, hic hamo carpitur vnco"
            },
            {
                "verse": "Quem tibi cura fuit tenui suspendere iunco."
            },
            {
                "verse": "Hos quoque credulitas traxit post fata suorum:"
            },
            {
                "verse": "Mors erit vna quidem coniunctaque busta duorum."
            }
        ],
        [
            {
                "verse": "Quod mihi nascenti dederat Florentia corpus"
            },
            {
                "verse": "Abstulit hec saxi nunc inamena domus."
            },
            {
                "verse": "Aspice longinque <nunc hac> tellure sepultum"
            },
            {
                "verse": "Aspice longinque <me ipsum> tellure sepultum"
            },
            {
                "verse": "Aspice longinque <corpus> tellure sepultum"
            },
            {
                "verse": "Malueram patrio reddere membra solo."
            },
            {
                "verse": "Hic tamen illa iacent licuit que tangere morti,"
            },
            {
                "verse": "Spiritus alta volans ut petat astra precor"
            }
        ],
        [
            {
                "verse": "Rore parens perfuse sacro et coelestibus ausis"
            },
            {
                "verse": "Afflate, interpres et amice, Hieronyme, Christi"
            },
            {
                "verse": "Gnare trium: nostrae sed fons nitidissime linguae,"
            },
            {
                "verse": "Unde fluunt rivi late, quibus omnis in orbe"
            },
            {
                "verse": "Ecce nunc floret ager, morumque piorum"
            },
            {
                "verse": "Incrementa vigent, sicut tibi Christus ab alto"
            },
            {
                "verse": "Affluit, et teneram complexus numine toto"
            },
            {
                "verse": "Largifluo docilem radiavit lumine mentem,"
            },
            {
                "verse": "Sic mihi dexter ades; districti iudicis iram"
            },
            {
                "verse": "Flecte precum impulsu, durosque infringe reatus,"
            },
            {
                "verse": "Communemque mihi dominum placare memento,"
            },
            {
                "verse": "Nam potes eloquio et meritis ditissime tantis."
            },
            {
                "verse": "Fac bone, multiplici venia, te supplice, laxet"
            },
            {
                "verse": "Millia tot scelerum regis miseratio nostri:"
            },
            {
                "verse": "Spero, et noscis alme animos et in ore ridentes"
            },
            {
                "verse": "Omnia nuda vides latebrosi pectoris antra,"
            },
            {
                "verse": "Te duce mutatam in melius contingere vitam,"
            },
            {
                "verse": "Supremumque diem vicinae mortis et horam"
            },
            {
                "verse": "Cernere tranquillus: dumque in limine dirum"
            },
            {
                "verse": "Alloquar: haud ullo prorsus trepidare pavore"
            },
            {
                "verse": "Sanguine purpureo qui nos a crimine lavit"
            },
            {
                "verse": "Morte domans mortem tetri spoliator averni."
            },
            {
                "verse": "Annuat his christus patri sanctoque coaevus"
            },
            {
                "verse": "Spiritui, trinusque poli regantor et unus."
            }
        ],
        [
            {
                "verse": "Ponendi a pectore"
            },
            {
                "verse": "Sancole, sacra michi tua lumina uisa secundo"
            },
            {
                "verse": "Lumen ad ethereum perducant pectore mundo."
            },
            {
                "verse": "Ponendi a tergo"
            },
            {
                "verse": "Tempora diffugiunt subitoque senescimus, ergo"
            },
            {
                "verse": "Stet deus ante oculos, cedant mortalia tergo."
            }
        ],
        [
            {
                "verse": "Si fera quadrupedum tractando pectora mulces"
            },
            {
                "verse": "Et potes in mores sensim conuertere dulces"
            },
            {
                "verse": "Sique vagas, uolucres humanas flectere mentes,"
            },
            {
                "verse": "Est minus et cunctas vni tibi subdere gentes."
            }
        ],
        [
            {
                "verse": "Loduicus Sanctus"
            },
            {
                "verse": "Candida si niueis se nunc tua laurea pennis"
            },
            {
                "verse": "Induat et pellago pulchra feratur auis,"
            },
            {
                "verse": "Nonne uoles simili te transformasse figura"
            },
            {
                "verse": "Mente manente quidem, sed variante coma?"
            },
            {
                "verse": "Nonne libens, quocunque gradum feret illa, sequeris"
            },
            {
                "verse": "Hac illac secum per freta cuncta vagus"
            },
            {
                "verse": "Dilecteque comes nanti simul atque volanti,"
            },
            {
                "verse": "Vt similis semper uita duobus eat?"
            },
            {
                "verse": "Franciscus Petrarca"
            },
            {
                "verse": "Sic fateor, sed plura petam: michi dulcis amicus"
            },
            {
                "verse": "Hereat et lateri dulcis amica suo."
            },
            {
                "verse": "Gracior hec auibus contingat uita quaternis,"
            },
            {
                "verse": "Nil animos usquam quod nimis angat erit."
            }
        ],
        [
            {
                "verse": "Sollicitus segnis gaudens flens eger inopsque."
            }
        ],
        [
            {
                "verse": "Spes mea dum vixi, nunc spes manifesta bonorum,"
            },
            {
                "verse": "Vir michi funereum gratus ad vsque thorum."
            },
            {
                "verse": "Promerita mercede caret. Gemit ille fidelis."
            },
            {
                "verse": "Cum sibi solamen - nam potes - esse velis,"
            },
            {
                "verse": "Poscere quod presens nequeo, mea poscit ymago"
            },
            {
                "verse": "Quodque prius mallem, iam tumulatus ago."
            }
        ],
        [
            {
                "verse": "Surgimus assidue, rigidam iam scandimus alpem"
            },
            {
                "verse": "Asperiorque graues semita lassat equos,"
            },
            {
                "verse": "Iupiter horrisono descendens turbine seuit,"
            },
            {
                "verse": "Et terras oculis eripuere niues."
            }
        ],
        [
            {
                "verse": "<Tu> felix victrixque redi siculosque tyrannos"
            },
            {
                "verse": "Obrue, ne longos stent sceptra nephanda per annos."
            }
        ],
        [
            {
                "verse": "Urbs eterna Dei, solidis subnixa columpnis,"
            },
            {
                "verse": "Hunc fore signiferum de tot sibi cernit alumpnis."
            }
        ],
        [
            {
                "verse": "Ursa peregrinis modo pasta in montibus ista"
            },
            {
                "verse": "Chaoniam pingui glandem mutavit arista,"
            },
            {
                "verse": "Et prius obscurum, mutatum post animal bis,"
            },
            {
                "verse": "Nuper in hanc urbem pedibus qui venerat albis"
            },
            {
                "verse": "Dedidicit tolerare parem. Sed vincit alumpnis"
            },
            {
                "verse": "Regia Solis enim sublimibus alta columpnis."
            },
            {
                "verse": "Cyrrus erat tremulum nactus per lubrica culmen,"
            },
            {
                "verse": "Qualiter expressum ventis per nubila fulmen;"
            },
            {
                "verse": "Femina dum videt hunc indoctum fata subire,"
            },
            {
                "verse": "Protinus exarsit, nec tempora distulit ire."
            },
            {
                "verse": "Dumque hostis posset titulum gestare repulsi,"
            },
            {
                "verse": "Una nota est Magno capitis iactura revulsi."
            },
            {
                "verse": "Si Romam Penus victricia signa tulisset,"
            },
            {
                "verse": "Ultimus ille dies bello gentique fuisset."
            },
            {
                "verse": "Exul inops misero condam periture veneno,"
            },
            {
                "verse": "O nimium celo et pelago confise sereno,"
            },
            {
                "verse": "Tempora dum spernis, dum res agnoscere letas,"
            },
            {
                "verse": "Labitur occulte fallitque volubilis etas!"
            },
            {
                "verse": "Obfuit Hesperie generi clementia nempe:"
            },
            {
                "verse": "Iam super Herculeas fauces nemorosaque Tempe"
            },
            {
                "verse": "Heu licet armentis - sortem miseremur acerbam -"
            },
            {
                "verse": "Vellere surgentem de nostris ossibus herbam;"
            },
            {
                "verse": "Nec foret Epyro, scissis a corpore morbis,"
            },
            {
                "verse": "Pugnatum totis concussi viribus orbis."
            },
            {
                "verse": "Nomina non valeam sic enumerare cadentum,"
            },
            {
                "verse": "Non michi si lingue centum sint oraque centum;"
            },
            {
                "verse": "Verum ego quid meditor dicam, non falsa monebo"
            },
            {
                "verse": "Atque per ambages et longa exorsa tenebo."
            },
            {
                "verse": "Ursa cruenta equidem natorum at tristia plangit"
            },
            {
                "verse": "Ora videns, animum curis mordacibus angit,"
            },
            {
                "verse": "Nocte dieque ferum quatiunt suspiria pectus"
            },
            {
                "verse": "Pallentesque habitant Morbi tristisque Senectus."
            },
            {
                "verse": "Namque ubi respexit paulum Fortuna severe,"
            },
            {
                "verse": "Cura dolorque animi lacrimeque alimenta fuere:"
            },
            {
                "verse": "Orpheus ut condam, dum flectere Tartara credit,"
            },
            {
                "verse": "Squalidus in ripa Cereris sine munere sedit."
            },
            {
                "verse": "Lesa furit tentatque animo temeraria forti"
            },
            {
                "verse": "Seu versare dolos seu certe occumbere morti."
            },
            {
                "verse": "Hanc dampnis compesce suis, ne seviat extra,"
            },
            {
                "verse": "Impia iam merita scrutatus lumina dextra."
            },
            {
                "verse": "Ense decus partum noscas atque ense tuendum,"
            },
            {
                "verse": "Nil actum credens, cum quid superesset agendum."
            },
            {
                "verse": "Est vicisse parum, superest incumbere victis."
            },
            {
                "verse": "Excessere omnes aditis arisque relictis,"
            },
            {
                "verse": "Non redeunt iterum, totiens occurre fugatis;"
            },
            {
                "verse": "Tolle moras: semper nocuit differre paratis."
            },
            {
                "verse": "Bella novant, repetunt, flentes sua vulnera secum:"
            },
            {
                "verse": "Ipse prior, miles campum descendat in equum;"
            },
            {
                "verse": "Irrue, per claras semper memorabilis artes,"
            },
            {
                "verse": "Dum trepidant nullo firmate robore partes."
            },
            {
                "verse": "Heu, Iovis obsessam tenet arcem, triste relatu,"
            },
            {
                "verse": "Et nunc ille Paris cum semiviro comitatu,"
            },
            {
                "verse": "Intus quos nec bruma ferox, nec torreat estas"
            },
            {
                "verse": "Et Metus et malesuada Fames et turpis Egestas;"
            },
            {
                "verse": "Exterius Perusina cohors, gens improba Nursi,"
            },
            {
                "verse": "Setigerique sues atque in presepibus ursi:"
            },
            {
                "verse": "Colluvies infanda hominum pretioque reguntur,"
            },
            {
                "verse": "Nulla fides pietasque viris qui castra secuntur:"
            },
            {
                "verse": "Arma timent, horrent gladios clipeosque micantes;"
            },
            {
                "verse": "Pugna levis bellumque fugax turmeque vagantes."
            },
            {
                "verse": "Nam decus ursorum finis requiesque laborum"
            },
            {
                "verse": "Et quesitorum terra pelagoque ciborum."
            },
            {
                "verse": "Quemlibet invenies illa de stirpe creatum"
            },
            {
                "verse": "Plenum epulis madidumque mero Venerique paratum;"
            },
            {
                "verse": "Et magis edoctum quam sevo accingier ense"
            },
            {
                "verse": "Expectare dapes et plene pocula mense."
            },
            {
                "verse": "Hostis ad incursum nequeunt consistere sella,"
            },
            {
                "verse": "At non in Venerem segnes nocturnaque bella."
            },
            {
                "verse": "Turba loquax, quis ferre queat que singula mutant?"
            },
            {
                "verse": "Milia rumorum confusaque verba volutant:"
            },
            {
                "verse": "Depressi immemores alieno vomere sulci,"
            },
            {
                "verse": "Pastoris duri hic filius, ille bubulci."
            },
            {
                "verse": "Ergo, age dux, subito trepidantia dissice castra,"
            },
            {
                "verse": "Macte nova virtute, puer: sic itur ad astra."
            },
            {
                "verse": "Vel si forte negant, archanis obsita causis,"
            },
            {
                "verse": "Invida fata piis et fors ingentibus ausis,"
            },
            {
                "verse": "Ast aliquando ferant hostilia tecta furentem"
            },
            {
                "verse": "Egregiam et victu facilem per secula gentem:"
            },
            {
                "verse": "Sic potes imbelles arcere, Columpna, catervas,"
            },
            {
                "verse": "Que Tuscum Tiberim et Romana Palatia servas."
            },
            {
                "verse": "Non aliter pactum poterat refringere postem"
            },
            {
                "verse": "Penum qui Latiis revocavit ab arcibus hostem."
            },
            {
                "verse": "Ardeat igne velis mons ille reductus edaci"
            },
            {
                "verse": "Captivumque ducem violate tradere paci."
            },
            {
                "verse": "Cur male non cingit toto sua culmina posses"
            },
            {
                "verse": "Agger murorum, nec inundant sanguine fosse?"
            },
            {
                "verse": "Seviat in pavidos ruptis tua dextera claustris,"
            },
            {
                "verse": "In segetem veluti cum flamma furentibus Haustris."
            },
            {
                "verse": "Clausa manus videat, sompnis modo pinguibus usa,"
            },
            {
                "verse": "Tot telis sua fata peti, tot corpora fusa."
            },
            {
                "verse": "Audiat illa tubam mesto circunflua planctu"
            },
            {
                "verse": "Ere ciere viros Martemque accendere cantu!"
            },
            {
                "verse": "Alba Columpna, procul cum signa rubentia tolles,"
            },
            {
                "verse": "Descendens totos perfundit lumine colles;"
            },
            {
                "verse": "Prenestina falanx iaculis subtexere celum,"
            },
            {
                "verse": "Tollere et emissum cursu precedere telum."
            },
            {
                "verse": "Frangere nunc fluvium, nunc passum querere pontis,"
            },
            {
                "verse": "Nunc caput aerii scandentem prendere montis."
            },
            {
                "verse": "Quam totiens meminisse potes, geret horrida bellum"
            },
            {
                "verse": "Sanguineum quatiens veluti Bellona flagellum;"
            },
            {
                "verse": "Sunt tamen indomito tua subdita castra parenti."
            },
            {
                "verse": "Ne cessa prebere deo tua fata volenti:"
            },
            {
                "verse": "Nam deus ipse aderit; bellum est cum gente maligna."
            },
            {
                "verse": "Tollite iam pridem victricia, tollite, signa!"
            },
            {
                "verse": "Si pater hic tuus est qui componi arma iubebat,"
            },
            {
                "verse": "Pax fuit: hic leges Campumque et rostra tenebat,"
            },
            {
                "verse": "Si potuit rigido trepidam componere vultu"
            },
            {
                "verse": "Hic rem Romanam magno turbante tumultu;"
            },
            {
                "verse": "Si sepe in dubiis, qui nunquam destituit spem,"
            },
            {
                "verse": "Unus homo nobis pugnando restituit rem,"
            },
            {
                "verse": "Tempore precipitis quem vis non ulla ruine,"
            },
            {
                "verse": "Non anni domuere decem, non mille carine;"
            },
            {
                "verse": "Si dicturus erat quis quis tunc cerneret illum,"
            },
            {
                "verse": "Aspice Torquatum et referentem signa Camillum,"
            },
            {
                "verse": "Sique domi et bello clarum nullique secundum"
            },
            {
                "verse": "Aerias tentasse domos animoque rotundum"
            },
            {
                "verse": "Ethera noverunt et egentes sanguinis umbre"
            },
            {
                "verse": "Nar ve tulit preceps et opace Farfarus umbre,"
            },
            {
                "verse": "Quis metuat tanto tam mollia credere fata?"
            },
            {
                "verse": "Vivite felices, quibus est fortuna parata!"
            },
            {
                "verse": "Prestet in ambobus veteris modo cura decoris,"
            },
            {
                "verse": "Vicistis: videor fluvios spectare cruoris."
            },
            {
                "verse": "Fors sinit, his metuens mores abrumpere sanos,"
            },
            {
                "verse": "Intonsos rigidam in frontem descendere canos."
            },
            {
                "verse": "Fac, precor, abiciat vultus presagia mesti"
            },
            {
                "verse": "Iustitie cultor, rigidi servator honesti,"
            },
            {
                "verse": "Prospiciatque dolos. Nam, si bene cetera noscit,"
            },
            {
                "verse": "Non hoc ista sibi tempus spectacula poscit."
            },
            {
                "verse": "Ante trahenda lupis, agna imperterrita, dones"
            },
            {
                "verse": "Ubera, nec magnos metuent armenta leones;"
            },
            {
                "verse": "Ante per Ethiopum campos nix alta rigebit,"
            },
            {
                "verse": "Nec Babilon estum, nec frigora Pontus habebit,"
            },
            {
                "verse": "Federa quam tibi sint ursorum credita tute;"
            },
            {
                "verse": "Quam simul aspexit, dicta acceptaque salute,"
            },
            {
                "verse": "Te, trux ille queat conceptum avertere primum,"
            },
            {
                "verse": "Primo ne medium, medio ne discrepet imum."
            },
            {
                "verse": "Illius, michi crede, domos male tutus adires"
            },
            {
                "verse": "Nunc, olim, quocunque dabunt se tempore vires."
            },
            {
                "verse": "Cur igitur pacem iuvat expectare morando?"
            },
            {
                "verse": "Desine fata deum flecti sperare precando."
            },
            {
                "verse": "Sed si nulla quies nisi sanguine protinus hausto,"
            },
            {
                "verse": "I, bone, quo tua te virtus vocat, i pede fausto:"
            },
            {
                "verse": "Clausum pacis iter, patet altera semita vobis"
            },
            {
                "verse": "Usque adeo nusquam arma et equi fretaque invia vobis."
            },
            {
                "verse": "Bellandum est; frustra gladiis, dux optime, parcis,"
            },
            {
                "verse": "Si datur et duris sedet hec sententia Parcis;"
            },
            {
                "verse": "Proderit haut pietas: opus est nunc viribus uti,"
            },
            {
                "verse": "O scelerum ultores melioraque signa secuti;"
            },
            {
                "verse": "Nec labor impediat, lux et nox, anxia curis,"
            },
            {
                "verse": "Dulcia virtuti; gaudet patientia duris."
            },
            {
                "verse": "Extulit Alcidem labor irrequietus ubique,"
            },
            {
                "verse": "Rege sub Euristeo fatis Iunonis inique;"
            },
            {
                "verse": "Priamidem virtute licet natura replesset,"
            },
            {
                "verse": "Sed nisi bella forent, nunquam michi cognitus esset."
            },
            {
                "verse": "Ille parens patrie famam quesivit habunde"
            },
            {
                "verse": "Qua nimius Titan rareque in fontibus unde."
            },
            {
                "verse": "Eximie Marium bello iuvere coacte"
            },
            {
                "verse": "Vulneraque et mortes hiemesque sub Alpibus acte;"
            },
            {
                "verse": "Vos quoque predictis est adnumerare necesse,"
            },
            {
                "verse": "Cum status Urbis erit qualem nunc auguror esse!"
            },
            {
                "verse": "Est placitum superis super hoc transmittere votum"
            },
            {
                "verse": "Sic et apud seras gentes populosque nepotum"
            },
            {
                "verse": "Gloria per multos durabit parta labores."
            },
            {
                "verse": "Ite alacres, nunquam vestri morientur honores:"
            },
            {
                "verse": "Denique si properet cursu mors improba sevo,"
            },
            {
                "verse": "Nulla dies unquam memori vos eximet evo."
            }
        ],
        [
            {
                "verse": "Urse, tuum memori teneas sub corde poetam."
            },
            {
                "verse": "Temporis hanc breuitate uetor transcendere metam."
            }
        ],
        [
            {
                "verse": "Victor erat uerbo rex gallus et ore superbo,"
            },
            {
                "verse": "Nunc fugit in latebras bello superatus acerbo."
            },
            {
                "verse": "Lapsus in insidias rudis incola fontis aprici"
            },
            {
                "verse": "Mittitur: Exiguum ne despice munus amici."
            }
        ],
        [
            {
                "verse": "Vos quibus alta datur tractare negocia, patres"
            },
            {
                "verse": "Consilii, firmate animos ac soluite diris"
            },
            {
                "verse": "Pestibus; urentes odiorum extinguite flammas."
            },
            {
                "verse": "Nullus amicicie studium colat, iraque et ardens"
            },
            {
                "verse": "Liuor et ultrices fugiant e pectore cure,"
            },
            {
                "verse": "Affectusque cadant alii, stimulosque nocentes"
            },
            {
                "verse": "Pellite in exilium, ne libera corda fatigent."
            },
            {
                "verse": "Cura sit in dubiis exanime cuncta salubri"
            },
            {
                "verse": "Discutere in medium; nichil auricularia prosunt"
            },
            {
                "verse": "Iudicia alterno tacite commissa susurro,"
            },
            {
                "verse": "Ne decet in multas numerum distinguere partes;"
            },
            {
                "verse": "Nec uagus hinc illinc abeat consultor; ad unum"
            },
            {
                "verse": "State uiri, uariosque animi quos quisque profundo"
            },
            {
                "verse": "Conceptus sub corde premit reserate sedentes."
            },
            {
                "verse": "Ingenio placet ista quies; placuere Minerue"
            },
            {
                "verse": "Otia, tranquillas et amat sapientia sedes."
            }
        ]
    ]
}