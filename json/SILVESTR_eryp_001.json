{
    "author": "Domenico Silvestri",
    "title": "Eryplois egloga",
    "url": "http://www.poetiditalia.it/texts/SILVESTR|eryp|001",
    "text": [
        [
            {
                "verse": "Auctor"
            },
            {
                "verse": "Litore dum tacitus fluvii spatiarer ameni"
            },
            {
                "verse": "Per mare Tirenum, Gallis de partibus Egon"
            },
            {
                "verse": "Maximus innumeris sacro venerandus amictu"
            },
            {
                "verse": "Navibus optata Tyberis subit hostia velis."
            },
            {
                "verse": "Defesse comitantur oves; comitantur et hirci."
            },
            {
                "verse": "Prosiluit de puppe libens, pecudesque secuntur."
            },
            {
                "verse": "Obviam quem magna alloquitur Quirillis, et ambo"
            },
            {
                "verse": "Alternant responsa simul Quirillis et Egon."
            },
            {
                "verse": "Quirillis"
            },
            {
                "verse": "Expectatus ades per multa pericula vectus."
            },
            {
                "verse": "Heu timui ne patris amor patrieque tueque"
            },
            {
                "verse": "Blanditie Licydis tibi vel contrarius Eurus"
            },
            {
                "verse": "Hoc longum tardasset iter vel fluctus et imber"
            },
            {
                "verse": "Ne tua vineta colles et sacra videres"
            },
            {
                "verse": "Antra moraturus, sedes ubi vera. nec ulla"
            },
            {
                "verse": "Dignior. hic prima nostris fuit impia campis"
            },
            {
                "verse": "Falsa superstitio cedes pecudumque boumque"
            },
            {
                "verse": "Maxima. tune hec ergo, gregis caput, antra videre"
            },
            {
                "verse": "Et colere et debes his iure quiescere silvis?"
            },
            {
                "verse": "Hic ovibus sunt septa tuis; hic arbuta capris"
            },
            {
                "verse": "Congrua sepi vagis; hic pistica, nardus, amomum"
            },
            {
                "verse": "Et viole redolent medio tibi sole cubanti"
            },
            {
                "verse": "Si mea non videas incultaque liqueris arva."
            },
            {
                "verse": "Nonne vagos post. sponse, greges viduata vagari"
            },
            {
                "verse": "Cogar et ut fiam cara de coniuge pellex?"
            },
            {
                "verse": "Egon"
            },
            {
                "verse": "Te video, mea sponsa, libens, mea summa voluptas."
            },
            {
                "verse": "Me nec iter longum tenuit nec concitus Euro"
            },
            {
                "verse": "Pontus ad Ausonie quin litora nostra venirem,"
            },
            {
                "verse": "Oris et in nostris amplexibus obscula figam."
            },
            {
                "verse": "Quirillis"
            },
            {
                "verse": "Expectatus ades. sed cur freta fervere cerno"
            },
            {
                "verse": "Navibus innumeris? cur fert tua bellica mollis"
            },
            {
                "verse": "Non solito de more manus? cur cassida victe"
            },
            {
                "verse": "Cur tunice lorica tue, cur parma manipli"
            },
            {
                "verse": "Accepere locum? horrebunt per prata iuvenci."
            },
            {
                "verse": "Mirabuntur oves. pecus omne per arva timore"
            },
            {
                "verse": "Concuties. ignotus eris pastoribus. agros"
            },
            {
                "verse": "Turbabis. sacris cedet reverentia silvis."
            },
            {
                "verse": "Egon"
            },
            {
                "verse": "O vita michi cara magis, michi luce serena"
            },
            {
                "verse": "Gratior, en dulcis tua vox et, squalida quamquam"
            },
            {
                "verse": "Sit facies, delecta tamen, veterisque decoris,"
            },
            {
                "verse": "Cara, tui meminisse iuvat. non pascua vulpes"
            },
            {
                "verse": "Deturpare vides nostrisque in vitibus astu"
            },
            {
                "verse": "Moliri, sevire lupos pecuaria circum?"
            },
            {
                "verse": "Sibila non anguis minitantia cernis hyantis"
            },
            {
                "verse": "Que pueros glutire solens, sua guctura numquam"
            },
            {
                "verse": "Visceribus satiare potest, linguamque bifurcam"
            },
            {
                "verse": "Vibrat et ex solito conatur fallere rumpens"
            },
            {
                "verse": "Pactam fraude fidem, sotiosque recepit et omnes"
            },
            {
                "verse": "In nostras traxere nephas sua federa silvas?"
            },
            {
                "verse": "Nonne etiam tegetes, quas pastor Hyberus et arces"
            },
            {
                "verse": "Quasque Turonensis Perusinis rupibus altis"
            },
            {
                "verse": "Struxerat armenti gregis et tutamina nostri"
            },
            {
                "verse": "Impetus immitis a culmine funditus alto"
            },
            {
                "verse": "Diruit, eternum nostris heu iure magistris"
            },
            {
                "verse": "Dedecus in presens numquam reparabile tempus."
            },
            {
                "verse": "Ales et ipse Iovis quem circuit imbrea grando"
            },
            {
                "verse": "Cerne quot in variis mutata coloribus agros"
            },
            {
                "verse": "Territet ipsa meos varioque per aera giro"
            },
            {
                "verse": "Turbet aves, nidisque vetet prodire columbas?"
            },
            {
                "verse": "Quid peius, quod stagna, lacus quod turbat et equor?"
            },
            {
                "verse": "Nonne canes rabidis alia de parte lacessunt"
            },
            {
                "verse": "Dentibus et rauco vitulas per prata latratu?"
            },
            {
                "verse": "Quin prohibent pecudes tenerosque salubribus edos"
            },
            {
                "verse": "Fluminibus mersare meos et tergere rivis"
            },
            {
                "verse": "Longevam scabiem. medio bis frigore tondunt"
            },
            {
                "verse": "Vellera, terque die pecudum premit ubera pastor."
            },
            {
                "verse": "Contenctus non laete tamen sed adusque cruorem"
            },
            {
                "verse": "Elicit, et mulsas et in arrida vellere tonsas"
            },
            {
                "verse": "Pascua transmictit nullo custode relictas."
            },
            {
                "verse": "Sed michi nil mentem concussit amarius usquam"
            },
            {
                "verse": "Iurgia quam nostris que maxima Floreus arvis"
            },
            {
                "verse": "Intulit. hanc tineam ripis iam fluminis Arni,"
            },
            {
                "verse": "Ut reor, enixa es nostras ut roderet aures."
            },
            {
                "verse": "Rugitu leo turbat oves, Ligurisque veneno"
            },
            {
                "verse": "Inficit anguis agros spirisque recircuit omne"
            },
            {
                "verse": "Fraude pecus. pecori sic pascua, septa nemusque"
            },
            {
                "verse": "Nulla meo secura patent, et siqua supersunt"
            },
            {
                "verse": "Nobis aut nostris gregibus non libera linquunt."
            },
            {
                "verse": "Nec satis instruitur michi peior frausque dolusque."
            },
            {
                "verse": "Nam postquam occidui Rodani de litore cessi,"
            },
            {
                "verse": "Grexque meum comitatur iter cum forpice tonsis"
            },
            {
                "verse": "Velleribus, que signa gregis, terraque marique"
            },
            {
                "verse": "Instruxere dolos nobis dirasque pararunt"
            },
            {
                "verse": "Insidias. igitur sacrum michi leva maniplum"
            },
            {
                "verse": "Gestet, dextra pedum, caput hoc in tempore victas,"
            },
            {
                "verse": "Tuta vel in casula mea mollia pectora reddam,"
            },
            {
                "verse": "Seu pecus adducam parva hec ad litora cimba?"
            },
            {
                "verse": "Iam veteres abolesse vides hoc tempore mores."
            },
            {
                "verse": "In peius fortuna ruit; sunt cuncta retrorsum"
            },
            {
                "verse": "Versa. lepus sequitur catulos auritus odoros;"
            },
            {
                "verse": "Accipitrem merulus expectat in arbore sidens"
            },
            {
                "verse": "Sepibus inclusum. corvo Phylomena canenti"
            },
            {
                "verse": "Cedit et astur aquis et vivit in ethere piscis."
            },
            {
                "verse": "Ut fert ergo locus tempusque et proxima rerum"
            },
            {
                "verse": "Conditio, sic ipse geram cum tempore morem,"
            },
            {
                "verse": "Et licet in propria veniam per rura colonis"
            },
            {
                "verse": "A paucis notus, paucisque per antra receptus"
            },
            {
                "verse": "Ytala, non turbo silvas aliena nec arva"
            },
            {
                "verse": "Sed mea perpetuo conamine nitar adepta"
            },
            {
                "verse": "Septa meis, quisquis miretur, reddere capris,"
            },
            {
                "verse": "Collibus et faciam redeat reverentia sacris."
            },
            {
                "verse": "Nec fugiet dignas tuus hic pro crimine penas."
            },
            {
                "verse": "Quirillis"
            },
            {
                "verse": "Alme pater, cui summa datur custodia ruris,"
            },
            {
                "verse": "Cui nemoris campique omnis, cui cura peculi"
            },
            {
                "verse": "Credita cura sacri, cui grex pascendus in herbis,"
            },
            {
                "verse": "Parce, precor, miserere gregis per devia sparsi"
            },
            {
                "verse": "Parce, precor, pacemque pater quam maximus ille"
            },
            {
                "verse": "Noster heus iuga lecta petens hec unde potestas"
            },
            {
                "verse": "Summa tibi per valles has et rura reliquit"
            },
            {
                "verse": "Da, pater, et sequere vestigia sacra magistri."
            },
            {
                "verse": "Nonne herus in medio cruciantibus ipse pepercit"
            },
            {
                "verse": "Supplicio, iussitque suo patiendo benigne"
            },
            {
                "verse": "Indulgere gregi quotiens erraverit? ergo,"
            },
            {
                "verse": "Ergo parce, precor, moveat tua pectora coniunx."
            },
            {
                "verse": "Me maternus amor, soboles comunis utrique"
            },
            {
                "verse": "Commovet hic Floreus, uteri pars maxima nostri."
            },
            {
                "verse": "Egon"
            },
            {
                "verse": "Te maternus amor, ratio me cogit, ut iste"
            },
            {
                "verse": "Lugeat ante alios et praemia iure nephandi"
            },
            {
                "verse": "Digna ferat sceleris aliis exempla daturus."
            },
            {
                "verse": "Cladis enim fuit iste caput, silvisque ruina"
            },
            {
                "verse": "Hinc est orta meis. hinc pascua prata nemusque"
            },
            {
                "verse": "Turbantur pecudesque mee sparguntur abacte."
            },
            {
                "verse": "Ne rogites, firma est animo sententia nostro."
            },
            {
                "verse": "Quirillis"
            },
            {
                "verse": "Si memini bene, summe patrum, sententia quondam"
            },
            {
                "verse": "Iam data mutata est tulerat quam pastor in agros"
            },
            {
                "verse": "Niniveos. pravum sapiens mutare quot horis"
            },
            {
                "verse": "Scit sibi consilium, stolidus sed inheret eodem."
            },
            {
                "verse": "Egon"
            },
            {
                "verse": "Parcere suplicibus noster, punire superbos"
            },
            {
                "verse": "Iussit herus; numquam rediit puduitque nephandi."
            },
            {
                "verse": "Iudicium mutare velim, mutante reatus"
            },
            {
                "verse": "Propositum, mea sponsa, reo; sed inheret eodem."
            },
            {
                "verse": "Quirillis"
            },
            {
                "verse": "Non heret; rediit si quid commisit, et almos"
            },
            {
                "verse": "Postulat ante pedes veniam, suplexque precatur."
            },
            {
                "verse": "Egon"
            },
            {
                "verse": "Coniugibus proprius mos est obstare maritis."
            },
            {
                "verse": "\"Si quid adhuc commisit,\" ais? sed desine tandem."
            },
            {
                "verse": "Quirillis"
            },
            {
                "verse": "Pace loquar concede tua. de pignore tanto,"
            },
            {
                "verse": "Sancte patrum, sileam? pietas vetat ansia matris."
            },
            {
                "verse": "Et iam forte minor culpa est quam reris in isto."
            },
            {
                "verse": "Egon"
            },
            {
                "verse": "Culpa minor? loquere: in quem culpa reflectitur ergo?"
            },
            {
                "verse": "Quirillis"
            },
            {
                "verse": "Iam secura loquar. nisi fallor quinque peracta"
            },
            {
                "verse": "Iam sum lustra, ex quo Rodani per litora pinguem"
            },
            {
                "verse": "Te pascente gregem Ausoniis non protinus ullum"
            },
            {
                "verse": "Tunc pecus in silvis tunc pascua nulla tenebas"
            },
            {
                "verse": "Ytalie. cuncta rapidis invasa tyrannis."
            },
            {
                "verse": "Mictitur Expericos pastor recturus Yberus"
            },
            {
                "verse": "Tunc nullo comitante greges. dic: unde favorem"
            },
            {
                "verse": "Auxiliumque prius traxit? num Floreus ipse"
            },
            {
                "verse": "Dentiferos fidosque canes in bella paravit?"
            },
            {
                "verse": "Pabula num gregibus, nitidam sitientibus undam"
            },
            {
                "verse": "Et pelles agnosque tuis? quis et alter in arctis"
            },
            {
                "verse": "Par sibi rebus erat? nec fessus, donec Hyberus"
            },
            {
                "verse": "Et colles, armenta, pecus silvasque coegit"
            },
            {
                "verse": "Imperium sentire tuum sceptrumque vereri."
            },
            {
                "verse": "Post regere Ausonios alii venere bubulcos,"
            },
            {
                "verse": "Quos rapidis Gallus fluvius transmisit ab undis."
            },
            {
                "verse": "Principio tractare greges per rura benigne"
            },
            {
                "verse": "Incipiunt; mane ex stabulis ad florida ducunt"
            },
            {
                "verse": "Prata pecus, radiis non dum candentibus agris"
            },
            {
                "verse": "Solis, et armentis tribuunt sua pascua cunctis,"
            },
            {
                "verse": "Et postquam medio silvis sol astitit axe"
            },
            {
                "verse": "Arboreis pecudes umbris aut vallis opace"
            },
            {
                "verse": "Inducunt. paste summunt in rupe quietem."
            },
            {
                "verse": "Vespere grex iterum variis depastus in herbis"
            },
            {
                "verse": "In rivis claraque sitim deponit in unda."
            },
            {
                "verse": "Sic soliti sua septa greges et visere caulas"
            },
            {
                "verse": "Nec nisi luce semel ad spumida mulctra venire"
            },
            {
                "verse": "Tunc campos colere et rastris invertere glebas."
            },
            {
                "verse": "Sic colles pecudesque tuas in pace regebant."
            },
            {
                "verse": "Set nimium fortuna tuis fuit invida silvis."
            },
            {
                "verse": "Pastorum nam pulsat amor iam corda tuorum"
            },
            {
                "verse": "Illicitus, pectusque furit solumque rapinis"
            },
            {
                "verse": "Gaudent et pecoris nulla his est cura vel agri."
            },
            {
                "verse": "Vellere nudantur pecudes et tergora capris"
            },
            {
                "verse": "Diripiunt, avidis vacuantur et ubera palmis."
            },
            {
                "verse": "Hic agnos, lac et ille rapit, rapit ille iuvencam,"
            },
            {
                "verse": "Et nullo custode boves pecudesque capreque"
            },
            {
                "verse": "Per silvas nude Borea spirante pererrant."
            },
            {
                "verse": "Nix licet alta tegat montes, aut rura pruina"
            },
            {
                "verse": "Et valles rigeant, glacies et flumina stringat,"
            },
            {
                "verse": "Non pecus in stabulis solitisque remictitur antris."
            },
            {
                "verse": "Glande putas pascantur oves fenoque iumenta"
            },
            {
                "verse": "Aut tepidis potentur aquis? nix potus et Euros;"
            },
            {
                "verse": "Pascit luce pecus, et noctu ruminat auras."
            },
            {
                "verse": "Elisici non arva tui nec prata nec agros,"
            },
            {
                "verse": "Semina nec segetes vites neque rite colebant"
            },
            {
                "verse": "Vinifluas. fiunt steriles vineta labrusce"
            },
            {
                "verse": "Et spinis paliurus agris fruticesque vepresque"
            },
            {
                "verse": "Crescunt et lolium superat sata semina campis."
            },
            {
                "verse": "Si quis forte suo pecori fenilia servat"
            },
            {
                "verse": "Vel siliquas, rapiunt tristes pascantur ut ursi"
            },
            {
                "verse": "Et tauri turpesque sues et fetidus hyrcus;"
            },
            {
                "verse": "Et vitulam vel siquis habet teneramque capellam"
            },
            {
                "verse": "In stabulis, taurus petulans hyrcusque petulcus"
            },
            {
                "verse": "In Venerem fervent. pavidas cum pondera ferre"
            },
            {
                "verse": "Non valeant mediis prostratas cernere caulis"
            },
            {
                "verse": "Possis, hosque fera fervere cupidine cernas."
            },
            {
                "verse": "Talibus Helisici nullos habuere rapinis"
            },
            {
                "verse": "Pastores per rura tui numerosque modosque."
            },
            {
                "verse": "Inde fames scabiesque gregi miserisque bubulcis;"
            },
            {
                "verse": "Hinc turbare animas, hinc grex non nosse magistrum"
            },
            {
                "verse": "Incipiunt nec et ipse gregem, perque hostia fures"
            },
            {
                "verse": "Non intrant; aliunde petunt ad ovilia gressum."
            },
            {
                "verse": "Interea iam dira fames per pascua crescit"
            },
            {
                "verse": "Ytalie, Latiosque greges penuria passim"
            },
            {
                "verse": "Occupat. externis pastoribus orrea multis"
            },
            {
                "verse": "Frugibus exuberant; paleis et stramine plena"
            },
            {
                "verse": "Septa serant. miseri pereunt per rura per agros"
            },
            {
                "verse": "Agricole. miserum montes perque arida prata"
            },
            {
                "verse": "Exurit omne pecus. Latii ieiuna fremebant"
            },
            {
                "verse": "Saltibus armenta. verus num pastor ovillas"
            },
            {
                "verse": "Sic solitus nutrire suas? num noscere vocem"
            },
            {
                "verse": "Pastoris tu reris oves? ubi cuncta rebellant,"
            },
            {
                "verse": "Regis causa prior, et dira tyrannis adurget,"
            },
            {
                "verse": "Nec solum premit ista fames tua prata nemusque"
            },
            {
                "verse": "Oppidaque et lucos, sed qua rigat Arnus apricos"
            },
            {
                "verse": "Campos et qua puniceos creat Elsa lapillos,"
            },
            {
                "verse": "Piscia qua castro, patrie qua Nevola nomen"
            },
            {
                "verse": "Bellaci prebens nitidis interfluit undis,"
            },
            {
                "verse": "Qua vel aquis campos pingues rigat Umbro quietis;"
            },
            {
                "verse": "Pisciculos qua valle fluens Sevis alveus amnis"
            },
            {
                "verse": "Gurgitat ex pinis, et qua de rupibus altis"
            },
            {
                "verse": "Nascitur Emilios veniens Santernus ad agros,"
            },
            {
                "verse": "Axe rigans Ambra qua pascua currit Eoo"
            },
            {
                "verse": "Canicula candente carens currentibus undis"
            },
            {
                "verse": "Omnia que Floreus placida ditione gubernat"
            },
            {
                "verse": "Pasceret ut pecudes, vitulas, domitosque iuvencos."
            },
            {
                "verse": "Floreus hic omni conamine nixus et auro"
            },
            {
                "verse": "Et precibus petiit frumenta et stramina solers"
            },
            {
                "verse": "Partibus e cunctis. nulla intentata reliquit"
            },
            {
                "verse": "Litora. mercantem vidit te Corsica, Floreu,"
            },
            {
                "verse": "Et fruges et farra genusque leguminis omne."
            },
            {
                "verse": "Hic Sicula regione fuit; sua classis Yberum"
            },
            {
                "verse": "Et Sardos et siqua ferax est insula vidit."
            },
            {
                "verse": "Quin Maomecticolas penetravit adusque repostos"
            },
            {
                "verse": "Dardanides, Libieque ad barbara litora venit,"
            },
            {
                "verse": "Nec vacuus repetivit iter. sibi quisque facultas"
            },
            {
                "verse": "Ut fuerat frumenta dabat. sic Floreus escis"
            },
            {
                "verse": "Pascit oves, curis aliis post terga relictis,"
            },
            {
                "verse": "Sed sibi tanta gregis per pascua copia magni est"
            },
            {
                "verse": "Elisicos ut adire tuos cogatur. adivit"
            },
            {
                "verse": "Et petiit pretio fidis alimenta parato"
            },
            {
                "verse": "Dent ovibus. prebere negant; arcentur ab escis"
            },
            {
                "verse": "Et solitis armenta cibis mactanda macello."
            },
            {
                "verse": "Sed postquam pecori prohibet sua gramina pastor"
            },
            {
                "verse": "Et genitis alimenta pater, concedo, (retrorsum"
            },
            {
                "verse": "Res, ordo, natura meant) glacieque cicadas"
            },
            {
                "verse": "Obstrepere et querulas volitare per ethera ranas."
            },
            {
                "verse": "Repit avis scrobibus; scandit per menia piscis."
            },
            {
                "verse": "Iam seges in campis plenis flavescit aristis"
            },
            {
                "verse": "Orreaque optata, iam tunc pro fruge parantur."
            },
            {
                "verse": "Arcthoi glomerantur apri, Senonesque leones"
            },
            {
                "verse": "Et tauri sevique tuis de montibus altis"
            },
            {
                "verse": "Descendunt ursi; legio ruit Anglica septis"
            },
            {
                "verse": "Turba lupina tuis, segetumque boumque minantur"
            },
            {
                "verse": "Exitium solum per dulcia pascua Florei."
            },
            {
                "verse": "Callidus adversa cernens de rupe furentem"
            },
            {
                "verse": "Floreus hanc turbam validis obstare nec aptus"
            },
            {
                "verse": "Viribus arte sua fruitur. namque obicit horum"
            },
            {
                "verse": "Faucibus auriferam medicato farre polentam"
            },
            {
                "verse": "Que donec rabidos tricat viscagine dentes"
            },
            {
                "verse": "Excubiis vallavit agros, sua septa recinsit"
            },
            {
                "verse": "Sepibus, et spinis calles obturat acutis."
            },
            {
                "verse": "Glandibus et cautus optatis frugibus implet"
            },
            {
                "verse": "Orrea. quid faciat? non limina montis adusque"
            },
            {
                "verse": "Venerat? an iubeas durum quod colla morentur"
            },
            {
                "verse": "Libera forte iugum? sua non per pascua vocem"
            },
            {
                "verse": "Extollat? secumne licet rugire leoni?"
            },
            {
                "verse": "Egon"
            },
            {
                "verse": "Importuna nimis mulier, sic credula multa"
            },
            {
                "verse": "Commemoras liceat. sit liber, torvus, et altam"
            },
            {
                "verse": "Vocem extollat agris. sed cur mea pascua turbat"
            },
            {
                "verse": "Curque meas detondet oves? curque ubera pressat?"
            },
            {
                "verse": "Quirillis"
            },
            {
                "verse": "Cur sua prata tui pastores, maxime patrum,"
            },
            {
                "verse": "Fraudibus et ferro et villas invadere temptant?"
            },
            {
                "verse": "Egon"
            },
            {
                "verse": "An solus dirimet propriam se iudice causam?"
            },
            {
                "verse": "Quirillis"
            },
            {
                "verse": "Preses et actor aget propriam se iudice causam?"
            },
            {
                "verse": "Egon"
            },
            {
                "verse": "Et michi si passus fuerat sua iurgia dicat."
            },
            {
                "verse": "Quirillis"
            },
            {
                "verse": "Et nisi purgabas incassum iurgia dicat."
            },
            {
                "verse": "Egon"
            },
            {
                "verse": "Purgassem regereque aliis mea rura dedissem."
            },
            {
                "verse": "Quirillis"
            },
            {
                "verse": "Pressus hic expectet donec mortalia tangant?"
            },
            {
                "verse": "Egon"
            },
            {
                "verse": "Iam sua defendat. mea sed cur antra capescit?"
            },
            {
                "verse": "Cur pecudes nostras et ab urbe raptitat agnos?"
            },
            {
                "verse": "Quirillis"
            },
            {
                "verse": "Antra vel in silvis minimam non raptat ovillam."
            },
            {
                "verse": "Ubera demulcet, fateor, sed cogit egestas."
            },
            {
                "verse": "Egon"
            },
            {
                "verse": "Impulit iste lupos intrent ut ovilia sevos"
            },
            {
                "verse": "Et rapiant pecudes ursos, montana rebellent."
            },
            {
                "verse": "Quirillis"
            },
            {
                "verse": "Ex humeris si quisque iugum, capitique superbum"
            },
            {
                "verse": "Excutit imperium, vitiis ascribe regentis."
            },
            {
                "verse": "Si quid agit tutela sui quod corporis urget"
            },
            {
                "verse": "Forte licet pressus feriat, quandoque necesse est,"
            },
            {
                "verse": "Pectora previso sua predefendat ab ictu."
            },
            {
                "verse": "Egon"
            },
            {
                "verse": "Ergo licet natus feriat cum virgula patris"
            },
            {
                "verse": "Corrigit? haud virga, sed ... fuste superbus"
            },
            {
                "verse": "Hic plectendus erit iam carcere dignus acerbo."
            },
            {
                "verse": "Quirillis"
            },
            {
                "verse": "Iam nimium tu plectis eum durisque catenis"
            },
            {
                "verse": "Cedis et in manibus ergastula pessima nectis."
            },
            {
                "verse": "Egon"
            },
            {
                "verse": "Et nectam iam plura quidem nec prelia desunt."
            },
            {
                "verse": "Quirillis"
            },
            {
                "verse": "Vindictene magis stimulans ad prelia possit"
            },
            {
                "verse": "Quam retrahens pietatis amor? vindicta nocere"
            },
            {
                "verse": "Sepe solet, pietas nusquam, sed proficit usque."
            },
            {
                "verse": "Omnia cense, pater. cum damus commoda multis,"
            },
            {
                "verse": "Gaudia cum lacrimis, cum tristibus, inclite, confer"
            },
            {
                "verse": "Belli alacres casus, sevo cum mente quietem."
            },
            {
                "verse": "Contemplare vices rerum, quodque omnia casus"
            },
            {
                "verse": "Precipitat, quod spes hominum falluntur inanes,"
            },
            {
                "verse": "Gloria quod mundi nichil est nisi fumus et aura"
            },
            {
                "verse": "Preteriens minimo vel stupea fIamma calore."
            },
            {
                "verse": "Filius est, pater, iste tuus, fidumque per evum"
            },
            {
                "verse": "Ante alios fontis habuisti in gramine sacri."
            },
            {
                "verse": "Si sibi sique suis campis post cetera quidquam"
            },
            {
                "verse": "Acrius, en quid longevis dabis hostibus, oro,"
            },
            {
                "verse": "Pestiferis atro maculantibus arva veneno?"
            },
            {
                "verse": "Isne tuis silvis meretricia templa Minerve"
            },
            {
                "verse": "Erexit? terram negat iste creasse lacusque"
            },
            {
                "verse": "Hyrida, naturasque duas habuisse, vel ipsum"
            },
            {
                "verse": "Non quod erat confessus herum, nec vulnera passum"
            },
            {
                "verse": "Sed duram finxisse necem; eternumque fuisse"
            },
            {
                "verse": "Floreus iste negat? an et ipse secutus Apellem"
            },
            {
                "verse": "Num carnem liquisse suam cum sole fatetur,"
            },
            {
                "verse": "In speciem mulieris herum venisse benignum?"
            },
            {
                "verse": "Iste Sabellitum vestigia falsa secutus"
            },
            {
                "verse": "Num tres personas solum deducit in unam?"
            },
            {
                "verse": "Arbitrioque refert hominum divina subesse"
            },
            {
                "verse": "Eterni precepta dei? genitumque minorem"
            },
            {
                "verse": "Patre vel ex istis venientem censuit uni"
            },
            {
                "verse": "Quam genitus fuerit? primisque parentibus olim"
            },
            {
                "verse": "Qui prior ex summo fuerit censivit origo?"
            },
            {
                "verse": "Non huic ista fides, dominum sed purus in unum"
            },
            {
                "verse": "Credit et eternum trinumque hominemque deumque"
            },
            {
                "verse": "Qui silvas montesque regit, qui gramina rivis"
            },
            {
                "verse": "Irrigat, et triplici qui semina germinat arvis"
            },
            {
                "verse": "Maiestate tuis, stipula quem gramina sacra"
            },
            {
                "verse": "Pastores per rura canunt, quem fusca napea"
            },
            {
                "verse": "Sed formosa tamen per florida prata coronat."
            },
            {
                "verse": "Multa refers, multis silvas ambagibus imples."
            },
            {
                "verse": "Credulitas quid vana iuvat? nisi pabula capris"
            },
            {
                "verse": "Et siliquae suibus opera prebentur et actis,"
            },
            {
                "verse": "Non sua depaste redeunt ad ovilia urbis."
            },
            {
                "verse": "Ni redeat pecorique meo sua vellera nudo"
            },
            {
                "verse": "Restituat, pecudes pascat viridantibus herbis"
            },
            {
                "verse": "Ipse meas ut lacte fluant spumantia plenis"
            },
            {
                "verse": "Uberibus mihi mulctra suis, et retia tollat,"
            },
            {
                "verse": "Non dabimus veniam, nec nexa ligamina solvam."
            },
            {
                "verse": "Usque licet rogites veniat quo limite Hyris"
            },
            {
                "verse": "Divisurus agros lectumque ad pascua ducat"
            },
            {
                "verse": "Alta pecus, sterile ad vepreta repellat et hyrcos."
            },
            {
                "verse": "Quirillis"
            },
            {
                "verse": "Quod scis posse iube, non retia solvere posset -"
            },
            {
                "verse": "Tot retinent spineta plagas, tot fila corimbi -"
            },
            {
                "verse": "Pinguia nec tantum gregibus dare pabula tantis."
            },
            {
                "verse": "Egon"
            },
            {
                "verse": "Non aliter placare potest; inimicus habetur."
            },
            {
                "verse": "Quirillis"
            },
            {
                "verse": "Atque hostem placare quidem quam perdere multum"
            },
            {
                "verse": "Utilius; quanto satius, pater optime, natum."
            },
            {
                "verse": "Non eadem natura feris. calcaris acuti"
            },
            {
                "verse": "Cuspis equum; iuga lenta domant ad aratra iuvencos."
            },
            {
                "verse": "Nobilitas renuit sibi verbera dura leonis;"
            },
            {
                "verse": "Inque alium translata timet, mitemque magistrum"
            },
            {
                "verse": "Ipse pati didicit, et nil reverentius ipso est."
            },
            {
                "verse": "At si forte videt in se nimis acriter ipsum"
            },
            {
                "verse": "Vertere verberibus, ira ceu iussus, in armos"
            },
            {
                "verse": "Erigitur, laceratque manum quam linxerat uncis"
            },
            {
                "verse": "Unguibus. est igitur blando leo fuste regendus."
            },
            {
                "verse": "Precipitat currum taurosque acremque bubulcum"
            },
            {
                "verse": "Asperitas nimia. rerum modus omnia placat."
            },
            {
                "verse": "Egon"
            },
            {
                "verse": "Hec alias, vacuata vides iam transtra per equor"
            },
            {
                "verse": "Et fessas pecudes per litora plena vagari."
            },
            {
                "verse": "Curemus revocare gregem. sat potus in undis."
            },
            {
                "verse": "Pascua, precedens, et ovilia tuta parato."
            },
            {
                "verse": "Auctor"
            },
            {
                "verse": "Hec preit, hic sequitur, Capitolia rura petentes."
            }
        ]
    ]
}