{
    "author": "carmina libraria",
    "title": "Aldus Manutius, Herculis Strozae epitaphium (operibus poetae adiunctum)",
    "url": "http://www.poetiditalia.it/texts/CARM_LIB|man3|001",
    "text": [
        [
            {
                "verse": "Hospes, licet alio hinc propere eundum tibi,"
            },
            {
                "verse": "Rogo hoc legas carmen: scio miserabere,"
            },
            {
                "verse": "Humanitas quae est tua. Poetae hic sunt sita"
            },
            {
                "verse": "Ossa Herculis Strozae, poeta qui satus"
            },
            {
                "verse": "Patre est Tito. Quod si cupis conoscere"
            },
            {
                "verse": "Qualis poeta uterque, queis honoribus"
            },
            {
                "verse": "Quantisque praeditus fuerit in patria,"
            },
            {
                "verse": "Quamque incliti Stroza orta gens maioribus,"
            },
            {
                "verse": "Longum id foret narrare: id e libris potes"
            },
            {
                "verse": "Cognoscere, hospes, quos pater, quos filius"
            },
            {
                "verse": "(Nam excusi habentur) fecit excultis modis."
            },
            {
                "verse": "Cantavit Anthiam atque Phylloroen pater,"
            },
            {
                "verse": "Quosque tulit heroas familia Estensium,"
            },
            {
                "verse": "Invisaque arma matribus; Lucretiae"
            },
            {
                "verse": "Hic Borgiae laudes, decus, quae heroidum,"
            },
            {
                "verse": "Quot sunt, fuere, quotque erunt. Hic et deos"
            },
            {
                "verse": "Canebat et gigantas et bella horrida"
            },
            {
                "verse": "Ac multa alia, cum rapitur. Heu, fata impia!"
            },
            {
                "verse": "Egisset integram vel aetatem alteram,"
            },
            {
                "verse": "Non sua minus gauderet hoc Ferraria"
            },
            {
                "verse": "Quam aut Mantua Marone aut Catullo nobilis"
            },
            {
                "verse": "Verona Venusiove Horatio suo."
            },
            {
                "verse": "Heu ter quater crudelis, heu fata impia!"
            },
            {
                "verse": "Monimentum et ipse exegit aere perennius"
            },
            {
                "verse": "Atque altius pyramidibus regum, Iovis"
            },
            {
                "verse": "Quod ira numquam diruet tempusve edax"
            },
            {
                "verse": "Aut aquilo impotens malive ignes: virum"
            },
            {
                "verse": "Nam sibi dicatum oppetere Pierides vetant."
            },
            {
                "verse": "Sed mulierum quae est gloria et honor, Barbara"
            },
            {
                "verse": "Taurella coniux quam pientissima voro et"
            },
            {
                "verse": "Una ut quiesceret ipsa, donec corporum"
            },
            {
                "verse": "Erit excitatio sibi hoc viva posuit."
            },
            {
                "verse": "Hoc te volebam scire; iamque abi et vale."
            }
        ]
    ]
}