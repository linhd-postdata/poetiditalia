{
    "author": "Francesco Maria Molza",
    "title": "nymphae",
    "url": "http://www.poetiditalia.it/texts/MOLZA_F|nymp|001",
    "text": [
        [
            {
                "verse": "Salvete, o nemorum castae undarumque puellae,"
            },
            {
                "verse": "Naiades Nymphae, Nymphae et Hamadryades,"
            },
            {
                "verse": "Tuque pater Sylvane, Deus pecudumque boumque,"
            },
            {
                "verse": "Salvete et vos, o Capripedes Satyri:"
            },
            {
                "verse": "Me iuvat umbriferis vestris recubare sub antris,"
            },
            {
                "verse": "Ducere et in vestris fontibus usque dies."
            },
            {
                "verse": "Vos mi invisae urbes, vos et tecta ampla, valete,"
            },
            {
                "verse": "Et vos magnorum templa superba Deum,"
            },
            {
                "verse": "Hic ego sylvicolis dicam solemnia semper"
            },
            {
                "verse": "Verba Deis, propriis sacra ferens manibus."
            },
            {
                "verse": "Spicea iam prima pendebit messe corolla,"
            },
            {
                "verse": "Flava Ceres, templis munera digna tuis;"
            },
            {
                "verse": "At tu, Bacche, feres lecta de vite racemos,"
            },
            {
                "verse": "E quibus emanant nectarei latices:"
            },
            {
                "verse": "His ego te redimiam frondenti palmite sertis,"
            },
            {
                "verse": "His tu, sancte pater, tempora vincta geres."
            },
            {
                "verse": "Teque, o magna Pales, spumantia pocula lacte"
            },
            {
                "verse": "Dulcia dona tuo nomine fusa manent."
            },
            {
                "verse": "Ast alii quibus alta habitare palatia curae est,"
            },
            {
                "verse": "Et vestes molli poscere ab usque Tyro,"
            },
            {
                "verse": "Caelicolis properent tauros mactare superbos,"
            },
            {
                "verse": "Et magnis aris munera magna ferant."
            },
            {
                "verse": "Illi etiam studeant auras captare profani"
            },
            {
                "verse": "Vulgi principibus et placuisse viris;"
            },
            {
                "verse": "Certent ingenio, contendant nobilitate,"
            },
            {
                "verse": "Et magnis opibus bella cruenta gerant;"
            },
            {
                "verse": "In thalamis auro stratis ostroque rubenti,"
            },
            {
                "verse": "Inque toris niveis, textilibusque cubent."
            },
            {
                "verse": "Sat mihi, cum rapido depascitur arva calore"
            },
            {
                "verse": "Syrius arbustis noxius atque ovibus,"
            },
            {
                "verse": "Propter aquae rivum molli requiescere in herba"
            },
            {
                "verse": "Et dulces somnos fonte innante sequi."
            },
            {
                "verse": "Si tellus fuerit rigidis conspersa pruinis,"
            },
            {
                "verse": "Concrescetque omnis fontibus unda gelu,"
            },
            {
                "verse": "Tunc ego pauperibus vitam traducere tectis"
            },
            {
                "verse": "Atque humiles possem, quaeso, habitare casas."
            },
            {
                "verse": "Agrestes epulae mihi mensa suppeditentur,"
            },
            {
                "verse": "Parvus et exiguo luceat igne focus;"
            },
            {
                "verse": "Adsint castaneae, sit mollis copia lactis,"
            },
            {
                "verse": "Dulcia nec desint tempore vina suo."
            },
            {
                "verse": "Haec mihi contingant; sit iam ditissimus ille"
            },
            {
                "verse": "Qui subeat uno mille pericla die,"
            },
            {
                "verse": "Qui pendens animi semper noctesque diesque,"
            },
            {
                "verse": "Anxius incertis sollicitusque bonis"
            },
            {
                "verse": "Assiduo parcus studio cumulare laboret"
            },
            {
                "verse": "Quas haeres fundat luxuriosus opes."
            },
            {
                "verse": "Nos docuit parvo rerum Natura Creatrix"
            },
            {
                "verse": "Et sine continuo vivere posse metu."
            },
            {
                "verse": "Aurea si ditum non fulgent pocula nobis,"
            },
            {
                "verse": "An non sat vitro posse levare sitim?"
            },
            {
                "verse": "Quod si etiam nullus crateris iam foret usus"
            },
            {
                "verse": "Natura effossas condidit ipsa manus."
            },
            {
                "verse": "Foelices olim Saturno Rege creati,"
            },
            {
                "verse": "Omnia namque illis terra benigna dabat."
            },
            {
                "verse": "O, utinam nobis etas nunc illa rediret,"
            },
            {
                "verse": "Priscaque cum veteri simplicitate fides,"
            },
            {
                "verse": "Non essent caedes, non horrida bella nec enses,"
            },
            {
                "verse": "Nec tanta imperii dira cupido foret;"
            },
            {
                "verse": "Florerent terris castae dulcesque Camenae,"
            },
            {
                "verse": "Floreretque sua Phoebus Apollo lyra:"
            },
            {
                "verse": "Cuius ego ingressus nunc primum templa sacerdos"
            },
            {
                "verse": "Securus ruri rustica dona cano."
            }
        ],
        []
    ]
}