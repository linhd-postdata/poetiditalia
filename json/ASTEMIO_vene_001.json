{
    "author": "Giovanni Pietro Astemio",
    "title": "appendix Veneta",
    "url": "http://www.poetiditalia.it/texts/ASTEMIO|vene|001",
    "text": [
        [
            {
                "verse": "Ne genus antiquum caderet, cum mascula proles"
            },
            {
                "verse": "Nulla foret, claros quae repararet avos,"
            },
            {
                "verse": "Optatus, diis auspicibus, tandem editus heres,"
            },
            {
                "verse": "Laete pater, genetrix nunc tibi laeta fovet."
            },
            {
                "verse": "Hinc formosa capit sua nunc vix gaudia Pera,"
            },
            {
                "verse": "Hinc probus ille senex en iuvenescit avus."
            },
            {
                "verse": "Finitimi gaudent, vicinia tota triumphat,"
            },
            {
                "verse": "Cresce tuis fato candidiore puer."
            }
        ],
        [
            {
                "verse": "Iam prope conciderat generosi sanguinis heres,"
            },
            {
                "verse": "Iura tuis populis qui modo Pera daret,"
            },
            {
                "verse": "Tota senex dominus vix fecit, masculus infans"
            },
            {
                "verse": "Ecce oritur: priscos qui bene reddat avos."
            },
            {
                "verse": "Tota pios superos numquam non sueta movere,"
            },
            {
                "verse": "Cum pia, cum pius est, qui bona nota facit."
            }
        ],
        [
            {
                "verse": "Iuste senex, mihi iure bono culte atque colende,"
            },
            {
                "verse": "Cuius ab imperio Pera beata viget,"
            },
            {
                "verse": "Esse tibi natos natorum et pignora laetor,"
            },
            {
                "verse": "Ne penitus pereat tam generosa domus."
            },
            {
                "verse": "Progenies longo proavorum stemmate ducta,"
            },
            {
                "verse": "Cara hominum generi, cara deum generi,"
            },
            {
                "verse": "Vive diu luce immortali et nomine digna"
            },
            {
                "verse": "Et prisci generis splendida facta refer."
            }
        ],
        [
            {
                "verse": "Pera brevi dominis mole iam caritura vetustis"
            },
            {
                "verse": "Fudit ad aeternos vota precesque deos."
            },
            {
                "verse": "Audivere dei nec iusta optata morantur:"
            },
            {
                "verse": "En renovat proavos candidus ore puer."
            }
        ],
        [
            {
                "verse": "Est diis, est curae suboles praeclara virorum,"
            },
            {
                "verse": "Hinc reparata diu saecula longa viret."
            },
            {
                "verse": "Casta diis grates age Pera, renascitur ordo"
            },
            {
                "verse": "Ecce tui generis nobilis ille vetus."
            }
        ],
        [
            {
                "verse": "Conciderat generosa domus, Deus optimus alto"
            },
            {
                "verse": "Hoc vetuit caelo: en iam renovata nitet."
            },
            {
                "verse": "Pera renata Deo dignas age candida grates,"
            },
            {
                "verse": "Pera Dei cultrix, crede, perennis eris."
            }
        ],
        [
            {
                "verse": "Antoni, patrios potis es reparare penates,"
            },
            {
                "verse": "Sine libet domibus, sine libet subole."
            },
            {
                "verse": "Instaurata diu niteat domus ista patrisque"
            },
            {
                "verse": "Ipse tui similis prole fruare tua."
            },
            {
                "verse": "Haec te longaevum veneretur adulta parentem"
            },
            {
                "verse": "Et renovet generis facta canenda sui."
            },
            {
                "verse": "Ista vetus probitas et avitus splendor in omne"
            },
            {
                "verse": "Venturae spatium posteritatis eat,"
            },
            {
                "verse": "Sic cecinere deae fatalia pensa trahentes"
            },
            {
                "verse": "Et nitidus puro splenduit igne polus."
            }
        ]
    ]
}