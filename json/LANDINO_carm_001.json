{
    "author": "Cristoforo Landino",
    "title": "carmina varia",
    "url": "http://www.poetiditalia.it/texts/LANDINO|carm|001",
    "text": [
        [
            {
                "verse": "Ergo sic nostro, saevissima pestis, amico"
            },
            {
                "verse": "Non puduit dominam surripuisse suam:"
            },
            {
                "verse": "Tum Lisae nitidos ausa es extinguere ocellos,"
            },
            {
                "verse": "Qui poterant Veneris exuperare iubar."
            },
            {
                "verse": "Et nunc umbra recens primo illa in limine Ditis"
            },
            {
                "verse": "Iam sedet obscurum mox subitura nemus;"
            },
            {
                "verse": "Iamque iter ingreditur tenebrosum, unde impia nullum"
            },
            {
                "verse": "Non prece non auro fata redire sinunt;"
            },
            {
                "verse": "Iam nigra cenosi vada gurgitis insilit et iam"
            },
            {
                "verse": "Aspicit inferni guttura terna canis:"
            },
            {
                "verse": "Lisa meo quondam tantum dilecta sodali,"
            },
            {
                "verse": "Quantum nunc oculos non amat ipse suos!"
            },
            {
                "verse": "Quid tibi nunc prodest mores coluisse pudicos,"
            },
            {
                "verse": "Quidve pia sanctos relligione deos,"
            },
            {
                "verse": "Dulcia quid nervis Phoebo instituente sonoris"
            },
            {
                "verse": "Carmina tam doctis composuisse modis,"
            },
            {
                "verse": "Talibus indigna quando te exsolvere peste,"
            },
            {
                "verse": "Nec potes extremum, Lisa, cavere malum?"
            },
            {
                "verse": "Heu, heu quam surdas aures quamve impia tristi"
            },
            {
                "verse": "Inferni geritis pectora corde dei!"
            },
            {
                "verse": "Nam quid vos flectet, quos nec pia verba puellae,"
            },
            {
                "verse": "Nec flectunt miris carmina dicta modis?"
            },
            {
                "verse": "Hoc meruit pietas, immo hoc pietate nefandum"
            },
            {
                "verse": "Exitium exoritur? Sic nocet esse piam?"
            },
            {
                "verse": "Nam dum vicinam miseranda in sorte salutas,"
            },
            {
                "verse": "Non potes inde tuam, Lisa, redire domum."
            },
            {
                "verse": "Heu, quam te saevi subito invasere dolores,"
            },
            {
                "verse": "Quantus et in totis ossibus ardor erat!"
            },
            {
                "verse": "Tum facies olim Punico perfusa rubore"
            },
            {
                "verse": "Et niveus toto languit ore nitor;"
            },
            {
                "verse": "Non aliter quam quae trunco decussa virenti"
            },
            {
                "verse": "Liquit in aestivo lilia sole puer,"
            },
            {
                "verse": "Vel quae, iam sacris superant ubi forte peractis,"
            },
            {
                "verse": "Paulatim siccis serta cadunt foliis."
            },
            {
                "verse": "Iam teneram sacer laeva de parte papillam"
            },
            {
                "verse": "Ulceris impulerat morbus habere caput,"
            },
            {
                "verse": "Siccaque rigebant torrenti guttura febri,"
            },
            {
                "verse": "Letalique arebat lingua perusta siti."
            },
            {
                "verse": "Illa tamen, nimio quamvis iam victa dolore"
            },
            {
                "verse": "Vix posset cubito nixa levare caput,"
            },
            {
                "verse": "Plorantes siccis comites suspexit ocellis,"
            },
            {
                "verse": "Et dedit hinc placido talia verba sono:"
            },
            {
                "verse": "\"Di, quorum imperiis primo nunc flore iuventae"
            },
            {
                "verse": "Ante diem Stygios cogor adire lacus,"
            },
            {
                "verse": "Vos mihi, vos testes nil me admisisse nefandum,"
            },
            {
                "verse": "Quo tam crudeli morte premenda forem!"
            },
            {
                "verse": "Namque ego maternum servavi casta pudorem,"
            },
            {
                "verse": "Nullaque de nobis fabula turpis erit."
            },
            {
                "verse": "Ergo libens, quamquam nimis immatura, sub imos"
            },
            {
                "verse": "Descendam Manes et data fata sequar."
            },
            {
                "verse": "Alter erit tanti nostra quem sorte dolores"
            },
            {
                "verse": "Vexent, ut sine me nil sibi dulce putet;"
            },
            {
                "verse": "At vos, quae trahitis fatalia pensa sorores,"
            },
            {
                "verse": "Hic facite ut videat saecula bina senex,"
            },
            {
                "verse": "Et quantum demptum est nostro de stamine vitae"
            },
            {
                "verse": "Omne id vos annis accumulate suis.\""
            },
            {
                "verse": "Haec atque alia iis adnectere plura volentem"
            },
            {
                "verse": "Deseruit sicco vocis in ore sonus,"
            },
            {
                "verse": "Et simul e gelido prolapsa est sanguine vita"
            },
            {
                "verse": "Et iacuit frigido corpus inane toro."
            },
            {
                "verse": "Exitus hic Lisae est, qua, si modo Xandra remota,"
            },
            {
                "verse": "Etrusca fuerat pulchrius urbe nihil."
            },
            {
                "verse": "Non tamen in prima sic, Lisa, extincta iuventa"
            },
            {
                "verse": "Paeniteat mores excoluisse probos:"
            },
            {
                "verse": "Impia nam fugies sic Tartara nec tibi saevas"
            },
            {
                "verse": "Incutiet poenas de tribus ulla soror;"
            },
            {
                "verse": "Non te Dictaei terrebunt iura tyranni,"
            },
            {
                "verse": "Iura umbris nunquam diffugienda piis;"
            },
            {
                "verse": "Non rimosa nigris implenda paludibus urna,"
            },
            {
                "verse": "Non erit inter aquas dira timenda sitis."
            },
            {
                "verse": "Horrescant aliae falcatos vulturis ungues,"
            },
            {
                "verse": "Et vetita extremum tangere saxa iugum;"
            },
            {
                "verse": "Horrescant volucresque rotas, scopulosque minaces,"
            },
            {
                "verse": "Flammiferumque caput, saeva Chimaera, tuum."
            },
            {
                "verse": "At Lisa Elysios campos silvasque virentes,"
            },
            {
                "verse": "Fortunatorum regna beata colet."
            },
            {
                "verse": "Tum positum quisquis subito mirare sepulchrum,"
            },
            {
                "verse": "Quatuor haec cursim carmina nostra lege:"
            },
            {
                "verse": "Cui Venus et Charites, cui Phoebus et ipsa Minerva"
            },
            {
                "verse": "Contulerant quicquid esset ubique boni,"
            },
            {
                "verse": "Hoc sua candenti tumulo nunc condidit ossa;"
            },
            {
                "verse": "Ossa: beatorum spiritus arva colit."
            }
        ],
        [
            {
                "verse": "Non ergo immerito tam clari in funere civis"
            },
            {
                "verse": "Sollicitas pectus, Canisiane, tuum."
            },
            {
                "verse": "Cernis enim magno testatus saepe dolore,"
            },
            {
                "verse": "Suscepit quantum publica causa mali."
            },
            {
                "verse": "Nam quid tam miserum iam dudum tamque dolendum"
            },
            {
                "verse": "Lydius Etrusca vidit in urbe leo?"
            },
            {
                "verse": "Nam qui pace bonus fuerat, qui magnus in armis,"
            },
            {
                "verse": "Occidit omne togae militiaeque decus."
            },
            {
                "verse": "Ah, quanta in dubiis velox prudentia rebus"
            },
            {
                "verse": "Pectoris, impendens vaticinantis erat,"
            },
            {
                "verse": "Quamque graves casus, quam multa pericula quondam"
            },
            {
                "verse": "Effugit monitis curia nostra suis!"
            },
            {
                "verse": "Auctor enim pacis semper fuit: haec sua virtus,"
            },
            {
                "verse": "Hoc fuit excelsae nobile mentis opus."
            },
            {
                "verse": "At si quem excierat nobis ut bella moveret"
            },
            {
                "verse": "Improba regnandi saeva cupido ducem,"
            },
            {
                "verse": "Tum patre magnanimo Nerius, dum fortia contra"
            },
            {
                "verse": "Arma movet, nusquam degener ipse fuit."
            },
            {
                "verse": "Gallia sit testis Gallique horrenda Philippi"
            },
            {
                "verse": "Agmina et undosi flumina magna Padi."
            },
            {
                "verse": "Testis et Anglari vallis, cum Braccia turpi"
            },
            {
                "verse": "Piccinine tibi signa relicta fuga."
            },
            {
                "verse": "Testis et Aragonum ductor Calabraeque cohortes"
            },
            {
                "verse": "Et Lusitanis castra referta viris."
            },
            {
                "verse": "Hic Fesulos subito sperabat Marte Quirites"
            },
            {
                "verse": "Turpiter insolito subdere colla iugo."
            },
            {
                "verse": "At vigilat Nerius, turmasque opponit amicas,"
            },
            {
                "verse": "Ne manus excultos barbara vastet agros."
            },
            {
                "verse": "Ergo qui nuper nulli cessurus in armis"
            },
            {
                "verse": "Iapygiis ruerat usque tremendus equis,"
            },
            {
                "verse": "Paulatim vires Fabia delusus ab arte,"
            },
            {
                "verse": "Quae magnae fuerant, perdidit ille suas."
            },
            {
                "verse": "Hunc Roma inspexit contritis turpiter armis"
            },
            {
                "verse": "Milite vix inopi signa referre domum."
            },
            {
                "verse": "Et dubitem Nerium patribus populoque salutem"
            },
            {
                "verse": "Cunctando lenta restituisse mora?"
            },
            {
                "verse": "Sed quis in Hesperia locus est, ubi magna Caponum"
            },
            {
                "verse": "Hoc duce non fuerit cognita fama domus?"
            },
            {
                "verse": "Sed quis in Hesperia dux est, qui plurima bello"
            },
            {
                "verse": "Consilium Nerii non valuisse neget?"
            },
            {
                "verse": "Nec te, Sfortiada praesens mihi Caesar, in armis"
            },
            {
                "verse": "Hunc comitem bellis saepe habuisse pudet."
            },
            {
                "verse": "Huius enim noras divini pectoris artes,"
            },
            {
                "verse": "Et rerum certos in genus omne modos."
            },
            {
                "verse": "Ast heu nunc ipsum, quem fortis Etruria multis"
            },
            {
                "verse": "Deploret lacrimis, abstulit atra dies."
            },
            {
                "verse": "Non ergo immerito tam clari in funere civis"
            },
            {
                "verse": "Sollicitas pectus, Canisiane, tuum."
            },
            {
                "verse": "Nec te magnanimi casus nunc urget amici,"
            },
            {
                "verse": "Actum nec: secum durius esse putas."
            },
            {
                "verse": "Nam civis quaecumque potest optare modestus,"
            },
            {
                "verse": "Omnipotens illi fors cumulata dedit."
            },
            {
                "verse": "Florenti in patria natus, quae libera iusto"
            },
            {
                "verse": "Tyrrhenas urbes temperat imperio,"
            },
            {
                "verse": "Et patriae magnus dum tractat Cosmus habenas,"
            },
            {
                "verse": "Proxima post Cosmum dignus habere loca."
            },
            {
                "verse": "Adde genus clarum simul et numerosa nepotum"
            },
            {
                "verse": "Nomina et agnatis stemmata plena suis,"
            },
            {
                "verse": "Adde et Parrhasiae Pisano in litore gentis"
            },
            {
                "verse": "Victa genitoris moenia Marte sui,"
            },
            {
                "verse": "Adde animi vires, fortunae commoda, vitae"
            },
            {
                "verse": "Quae validus duxit tempora longa senex."
            },
            {
                "verse": "Sed te communis populi iactura, tuaeque"
            },
            {
                "verse": "Urbis amor magnus, Canisiane, movet."
            },
            {
                "verse": "Tempore nam duro tali privatur alumno"
            },
            {
                "verse": "Publica res, qualem saecula rara ferunt."
            }
        ],
        [
            {
                "verse": "Tale meo carmen resonet si pectore, quale"
            },
            {
                "verse": "Ismario vati Calliopea dedit,"
            },
            {
                "verse": "Non ego ad excelsos revocarem flumina fontes"
            },
            {
                "verse": "Nec traherem fulvos per iuga summa lupos,"
            },
            {
                "verse": "Blanda nec auritae sequerentur carmina quercus,"
            },
            {
                "verse": "Nec premeret gressus lynx stupefacta suos;"
            },
            {
                "verse": "Sed te, Tyrrheno sidus salutare leoni,"
            },
            {
                "verse": "Qui nuper Veneta missus ab urbe venis,"
            },
            {
                "verse": "Sensibus amplectens imis et pectore firmo"
            },
            {
                "verse": "Cantarem laudes, maxime Bembe, tuas,"
            },
            {
                "verse": "Bembe decus nostri, Musarum dulcis alumne,"
            },
            {
                "verse": "Delitiae Charitum, Palladiumque caput."
            },
            {
                "verse": "Quod mihi principium, meritos dum reddere honores"
            },
            {
                "verse": "Conor, Bembe, tibi, quis mihi finis erit?"
            },
            {
                "verse": "Magna facit variis inopem me copia rebus,"
            },
            {
                "verse": "Virtutes dubium me tenuere tuae,"
            },
            {
                "verse": "Ne, dum plura feram, plura et referenda relinquam"
            },
            {
                "verse": "Immensumque novo carmine crescat opus."
            },
            {
                "verse": "Stultus sed tenui sublimia sidera penna"
            },
            {
                "verse": "Ire paro, Icarias mox subiturus aquas;"
            },
            {
                "verse": "Nam nec Calliope Rhodopei carmina vatis,"
            },
            {
                "verse": "Nec Lini nobis praebet Apollo lyram,"
            },
            {
                "verse": "Sed curtis elegis Erato me iussit amantum"
            },
            {
                "verse": "Usta cupidinea ludere corda face."
            },
            {
                "verse": "Quapropter Bembi castos ludemus amores,"
            },
            {
                "verse": "Versibus ut surgat Bencia nota meis."
            },
            {
                "verse": "Bembus, pulchra, tuam miratur, Bencia, formam,"
            },
            {
                "verse": "Caelestes valeas qua superare deas,"
            },
            {
                "verse": "Quam magnus Veneris Mavors praeponere amori,"
            },
            {
                "verse": "Quam missa Europa Iuppiter ipse velit."
            },
            {
                "verse": "Sed magis antiquos mores pectusque pudicum"
            },
            {
                "verse": "Miratur stupidus Palladiasque manus."
            },
            {
                "verse": "Semper amore pio calet hic, contagia tetrae"
            },
            {
                "verse": "Nec possunt illum tangere luxuriae."
            },
            {
                "verse": "Nullam Helenem laudat Bembus, nullamve Corinnam,"
            },
            {
                "verse": "Cynthia nulla sibi, Lesbia nulla placet,"
            },
            {
                "verse": "Nec si qua est castum quae ausit violare cubile"
            },
            {
                "verse": "Coniugis, et firmam voluit esse fidem."
            },
            {
                "verse": "Grata sed Alceste, grata et quae coniugis atros"
            },
            {
                "verse": "Evadne voluit scandere viva rogos,"
            },
            {
                "verse": "Grata et Penelope, quam nec potuere parentes"
            },
            {
                "verse": "Flectere, nec dites, turba proterva, proci,"
            },
            {
                "verse": "Et quaecumque olim duro succumbere leto"
            },
            {
                "verse": "Maluit et Stygii nare per uda lacus,"
            },
            {
                "verse": "Debita legitimi quam rumpere foedera lecti,"
            },
            {
                "verse": "Solvere vel sancti vincula coniugii."
            },
            {
                "verse": "Quapropter, tales artes imitata, puellis"
            },
            {
                "verse": "Exemplar Tuscis, Bencia pulchra, venis."
            },
            {
                "verse": "Notus amor Paridis, fateor, <fur>orque Lacaenae,"
            },
            {
                "verse": "Sed turpi tamen est notus adulterio."
            },
            {
                "verse": "Pulchrior at Ledae partu iam, Bencia, cunctis"
            },
            {
                "verse": "Gentibus es rara nota pudicitia."
            }
        ],
        [
            {
                "verse": "O te felicem! Lux o qu<am lactea> signet"
            },
            {
                "verse": "Gemma et natali non su<peranda tu>o,"
            },
            {
                "verse": "Qua licuit dominam propter tibi, Bembe, sedere"
            },
            {
                "verse": "Ludereque ac mutuo mille referre sales."
            },
            {
                "verse": "Fare, age, quis pallor, quis te rubor una timorque"
            },
            {
                "verse": "Corripuit, tremulo qualis in ore sonus,"
            },
            {
                "verse": "Hospitis in mediis laribus nil tale putanti"
            },
            {
                "verse": "Obvia cum facta est dia Ginevra tibi,"
            },
            {
                "verse": "Cumque salutanti respondit pauca modeste,"
            },
            {
                "verse": "Purpureus niveo crevit et ore calor."
            },
            {
                "verse": "Non ita concaluit, cum primum Sestia virgo"
            },
            {
                "verse": "Vidit Abydenum nare per alta virum;"
            },
            {
                "verse": "Candida nec Dido, viridi residentis in antro"
            },
            {
                "verse": "Cernens Dardanii membra decora ducis,"
            },
            {
                "verse": "Ut tu divinae subito fulgore puellae"
            },
            {
                "verse": "Arsisti tacita gaudia mente ferens."
            },
            {
                "verse": "Es tibi tunc visus pinnatis, Bembe, quadrigis"
            },
            {
                "verse": "Scandere lucentis regna superna poli,"
            },
            {
                "verse": "Colloquioque frui divum coetuque dearum"
            },
            {
                "verse": "Permixtus sanctos concelebrare choros."
            },
            {
                "verse": "Dic igitur: quae tunc renovatae in pectore flammae,"
            },
            {
                "verse": "Et quibus, ah, durus ignibus ussit amor?"
            },
            {
                "verse": "Sed dices nunquam; parvo namque igne calescit,"
            },
            {
                "verse": "Qui quantum caleat dicere, Bembe, valet."
            },
            {
                "verse": "Dic Erato <quae sint flammae quae> pectus amantum"
            },
            {
                "verse": "Incutiant; <nam tu> sola referre potes;"
            },
            {
                "verse": "Dic, quibus obstupuit verbis vel quae ora Medusae"
            },
            {
                "verse": "Vertere eum in silicem sic potuere novam."
            },
            {
                "verse": "Surripuit Phrygium puerum Iovis ales in altum,"
            },
            {
                "verse": "Misceat ut regi pocula caelicolum;"
            },
            {
                "verse": "Bencia sed Bembum divinae assistere mensae"
            },
            {
                "verse": "Et dedit ambrosios sumere posse dapes."
            },
            {
                "verse": "Ludebat, lusum decuit; loquebatur, ab ore"
            },
            {
                "verse": "Iurares Charites fundere verba suo."
            },
            {
                "verse": "Vidi ego post atros imbres, iam nube fugata,"
            },
            {
                "verse": "Fulgentem subita luce redire diem;"
            },
            {
                "verse": "At modico risu si forte Ginevra refulsit,"
            },
            {
                "verse": "Tunc soles geminos emicuisse putes."
            },
            {
                "verse": "Candida lux igitur niveoque notanda lapillo"
            },
            {
                "verse": "Illa fuit, fateor; sed tamen una fuit."
            },
            {
                "verse": "Quod si felici redeat nunc altera fato,"
            },
            {
                "verse": "Bembe, immortalem te mea Musa canet."
            }
        ],
        [
            {
                "verse": "Hoc age nunc, Erato, Bembi referamus amores,"
            },
            {
                "verse": "Sed quos caelestis comprobet ipsa Venus."
            },
            {
                "verse": "Hic nihil obscenum est turpive libidine tetrum;"
            },
            {
                "verse": "Castus amor castam postulat usque fidem."
            },
            {
                "verse": "Talis amor Bembi, qualem divina Platonis"
            },
            {
                "verse": "Pagina Socraticis exprimit eloquiis."
            },
            {
                "verse": "Namque amor a pulchro cum sit, perculsa cupido"
            },
            {
                "verse": "Pulchrum amat et pulchris gaudet imaginibus;"
            },
            {
                "verse": "At quodcumque bonum, pulchrum est, turpe omne nefandum:"
            },
            {
                "verse": "Sic bona deposcit, sic mala vitat amor."
            },
            {
                "verse": "His flammis Bembus talique accensus amore"
            },
            {
                "verse": "Uritur, et medio corde Ginevra sedet."
            },
            {
                "verse": "Forma quidem pulchra est, animus quoque pulcher in illa:"
            },
            {
                "verse": "Horum utrum superet, non bene, Bembe, vides."
            },
            {
                "verse": "Ergo nil mirum est, nam maxima semina flammis"
            },
            {
                "verse": "Virtus et dominae dant tibi forma tuis."
            },
            {
                "verse": "Teque etiam ingenio finxit natura benigno,"
            },
            {
                "verse": "Solertemque animum stella secunda dedit;"
            },
            {
                "verse": "Hinc oculis priscas stupidis mirare figuras"
            },
            {
                "verse": "Sive hominum, seu sint haec simulacra deum,"
            },
            {
                "verse": "Si qua aut Parrhasio fulget splendore tabella,"
            },
            {
                "verse": "Ductus Apellea si quis ab arte color."
            },
            {
                "verse": "Sed Cnidiae quondam Veneris simulacra retecta"
            },
            {
                "verse": "Praxitelis docta sunt tibi visa manu:"
            },
            {
                "verse": "His tu non Italam, non Gallam, Bembe, puellam"
            },
            {
                "verse": "Hactenus aut aliam conspicis assimilem."
            },
            {
                "verse": "Bencia sed nuper flavos redimita capillos,"
            },
            {
                "verse": "Cum primum est oculis visa Ginevra tuis,"
            },
            {
                "verse": "Tunc ut plebeae reliquae de pectore formae"
            },
            {
                "verse": "Cesserunt! visa est sola Ginevra dea."
            },
            {
                "verse": "Tunc mens insolita stupuit, Bernarde, figura,"
            },
            {
                "verse": "Cernere supra hominem nescio quid reputans."
            },
            {
                "verse": "Sed neget alatum quis te volucremque, Cupido,"
            },
            {
                "verse": "Quo celere est toto iam nihil orbe magis?"
            },
            {
                "verse": "Conspectu ut primo stupuit Bernardus, ut illi"
            },
            {
                "verse": "Corripuit subito pectora tota furor!"
            },
            {
                "verse": "Vidit, et internas irrupit flamma medullas,"
            },
            {
                "verse": "Atque horrens subiit dura per ossa tremor."
            },
            {
                "verse": "Nam facies illi, qualem cum saepe videmus"
            },
            {
                "verse": "Candida purpureis lilia mixta rosis,"
            },
            {
                "verse": "Vel si Phoenicio veniat suffusa colore"
            },
            {
                "verse": "Indica Erythraeo gemma reperta mari."
            },
            {
                "verse": "Et Venus ipsa oculos divino spargit honore"
            },
            {
                "verse": "Et Charitum tota gratia fronte nitet."
            },
            {
                "verse": "Ambulat: incessum iures Iunonis in illa."
            },
            {
                "verse": "Est opus in manibus: Palladis extat opus."
            },
            {
                "verse": "Vidimus, horrisono Borea cessante, reducta"
            },
            {
                "verse": "Candentem subito crescere valle nivem;"
            },
            {
                "verse": "At si cervicem spectes et colla Ginevrae,"
            },
            {
                "verse": "Candentem poteris temnere iure nivem."
            },
            {
                "verse": "Ardent purpurei vernali tempore flores;"
            },
            {
                "verse": "Sed nihil ad dominae pulchra labella tuae."
            },
            {
                "verse": "Quid frontem nitidam et dentes referamus eburnos,"
            },
            {
                "verse": "Et posita in roseis lumina nigra genis?"
            },
            {
                "verse": "Nec mores qui sint, nec quales ore lepores"
            },
            {
                "verse": "Humano sperem posse referre sono."
            },
            {
                "verse": "Ergo si casu in talem, Bernarde, furorem"
            },
            {
                "verse": "Incidis aeternum, sors memoranda datur;"
            },
            {
                "verse": "Sin illam ex tota prudenter deligis urbe,"
            },
            {
                "verse": "Quis prorsus, quisnam te mage, Bembe, sapit?"
            },
            {
                "verse": "Es felix igitur, sed non minus illa beata,"
            },
            {
                "verse": "Quae quondam tanto vivat amata viro."
            },
            {
                "verse": "Nam quis nobilior Veneto cui prisca Senatu"
            },
            {
                "verse": "Progenies multos enumeravit avos?"
            },
            {
                "verse": "Est aetas viridis, pulchro est in corpore virtus,"
            },
            {
                "verse": "Admixtusque decens cum gravitate iocus."
            },
            {
                "verse": "Smyrnaeo celebrem versu laudamus Ulixem,"
            },
            {
                "verse": "Plurima qui magno viderat orbe loca."
            },
            {
                "verse": "Hic passus diros Ciconas belloque superbum."
            },
            {
                "verse": "Ismaron, et forti proelia gesta manu."
            },
            {
                "verse": "Nam quid Cyclopas referam, vel quas Polyphemus"
            },
            {
                "verse": "Horrendo ferox edidit ore minas?"
            },
            {
                "verse": "Hic vidit sociis falsa sub imagine captis"
            },
            {
                "verse": "Dissutis ventos utribus ire leves,"
            },
            {
                "verse": "Laestrygonum et diras epulas, fugiendaque Circes"
            },
            {
                "verse": "Litora, et in varias corpora versa feras."
            },
            {
                "verse": "Sirenum fugit cantus, et nota Charybdis"
            },
            {
                "verse": "Furta, et Scyllaeos, horrida monstra, canes."
            },
            {
                "verse": "Nec semel aequoreas enavit naufragus undas;"
            },
            {
                "verse": "Sic, Neptune, tibi, sic tibi, Phoebe, placet."
            },
            {
                "verse": "At si quas terras adiit, quos aequore tractus,"
            },
            {
                "verse": "Dum peragit patriae iussa verenda suae,"
            },
            {
                "verse": "Nunc referam, varias missus legatus in oras,"
            },
            {
                "verse": "Dulichium poterit vincere Bembus iter."
            },
            {
                "verse": "Nam qua Pyrene niveis ditata metallis"
            },
            {
                "verse": "Splendida nubiferum tollit ad astra caput,"
            },
            {
                "verse": "Herculis ad metas extremaque nomina Calpes"
            },
            {
                "verse": "Et Gaditano litora tunsa freto,"
            },
            {
                "verse": "Innumeros populos variasque ex ordine gentes"
            },
            {
                "verse": "Circuit, et variis moribus ingenia."
            },
            {
                "verse": "Nec tantum geminos noster cognovit Iberos"
            },
            {
                "verse": "Bembus et occiduae litora longa plagae,"
            },
            {
                "verse": "Sed quae sunt gelido septem subiecta trioni,"
            },
            {
                "verse": "Damnata aeterno frigida rura gelu."
            },
            {
                "verse": "Nam iuga Gallorum Rhodanumque et pervia ponte"
            },
            {
                "verse": "Transivit Rheni flumina Caesareo,"
            },
            {
                "verse": "Atque omnes quos magna colit Germania montes"
            },
            {
                "verse": "Et Morinum sedes Teutonicasque manus."
            },
            {
                "verse": "Atque aucta Venetum sic maiestate Senatum"
            },
            {
                "verse": "Colligat externis foedere principibus."
            },
            {
                "verse": "Magnarum hinc igitur sic experientia rerum"
            },
            {
                "verse": "Egregium mira reddidit arte virum:"
            },
            {
                "verse": "Hinc callet quicquid civilia dogmata poscunt,"
            },
            {
                "verse": "Quid dux, quid miles, quidve Senatus agat;"
            },
            {
                "verse": "Quae belli, quae summa bonae sint munera pacis,"
            },
            {
                "verse": "Curia quod mandet, causidicumve forum."
            },
            {
                "verse": "Te decus egregium, Veneti te nominis omnes"
            },
            {
                "verse": "Plebei lucem patriciique vocant."
            },
            {
                "verse": "Magna domi praestas magno de pectore promens"
            },
            {
                "verse": "Consilia in dubiis magnaque saepe foris."
            },
            {
                "verse": "His facilis rebus iam iam commota Ginevra"
            },
            {
                "verse": "(Dura nec humano pectore saxa gerit),"
            },
            {
                "verse": "Perpetuo reddi cupiens insignis amore,"
            },
            {
                "verse": "Optat adoptivae nomina clara domus,"
            },
            {
                "verse": "Mutatisque notis gentili e stirpe duabus,"
            },
            {
                "verse": "Bencia quae fuerat, Bembia nomen erit."
            }
        ],
        [
            {
                "verse": "Quaeris, Bembe, diu sileat cur nostra Thalia,"
            },
            {
                "verse": "Nec Xandram nobis pagina muta sonet;"
            },
            {
                "verse": "Idque putas causae, curis quod forte solutum"
            },
            {
                "verse": "Insano sanum pectus amore vacet."
            },
            {
                "verse": "At, mihi crede, prius Pisanas Tuscus in undas"
            },
            {
                "verse": "Arnus ab aereis desinet ire iugis,"
            },
            {
                "verse": "Quam nostro auratae vellantur corde sagittae,"
            },
            {
                "verse": "Meque suis faculis urere cesset amor."
            },
            {
                "verse": "Non Xandrae, ut quondam, flavent in vertice crines,"
            },
            {
                "verse": "Nec tantus, fateor, fulget in ore nitor."
            },
            {
                "verse": "Sic voluit stabili fatorum lege potestas,"
            },
            {
                "verse": "Ut quae sunt, ipso tempore nata cadant."
            },
            {
                "verse": "Sic formae decus omne perit fugiente iuventa,"
            },
            {
                "verse": "Paulatim et faciem ruga senilis arat."
            },
            {
                "verse": "Sed mihi nec flavi crines nec lumina nigra,"
            },
            {
                "verse": "Crede, olim tanti causa furoris erant;"
            },
            {
                "verse": "Sed mage me virtus muliebri in corde virilis"
            },
            {
                "verse": "Movit, et ingenii vis memoranda sui."
            },
            {
                "verse": "Inque dies crevit virtus, crescentibus annis,"
            },
            {
                "verse": "Inque dies nobis sic quoque crevit amor."
            },
            {
                "verse": "Nam quisquis sola forma vincitur amator,"
            },
            {
                "verse": "Lubricus instabili nititur ille gradu;"
            },
            {
                "verse": "Si quis at egregiam mentem, si diligit acre"
            },
            {
                "verse": "Ingenium et variis corda referta bonis,"
            },
            {
                "verse": "Hic pulchrum sequitur, quod nec vitiare vetustas,"
            },
            {
                "verse": "Ulla nec a caelo magna ruina potest."
            },
            {
                "verse": "Discite mortales animo, non corpore formam"
            },
            {
                "verse": "Optandam, et verum discite amare decus."
            },
            {
                "verse": "Hoc me iam sextum lustrum tenet, hocque tenebit"
            },
            {
                "verse": "Dumque animus stabit, dum memor ipse mei."
            },
            {
                "verse": "Nunc quia prima pios aetas cantavit amores,"
            },
            {
                "verse": "Et lusit dominae cygnea colla meae,"
            },
            {
                "verse": "Quae posthac veniet maturis serior annis -"
            },
            {
                "verse": "Nam sic, Bembe, decet - iam graviora canet."
            },
            {
                "verse": "Et tamen interdum dulcis tibi, Bembe, Ginevrae,"
            },
            {
                "verse": "Sit modo Musa favens, nomen in astra feram."
            },
            {
                "verse": "Pierides, Bembo vos hoc praestabitis: orbe"
            },
            {
                "verse": "Carminibus toto nota sit illa meis."
            },
            {
                "verse": "Hanc nostris soboles miretur Graia libellis,"
            },
            {
                "verse": "Hanc stupeant Latii me recinente viri."
            },
            {
                "verse": "Illi Smyrnaeo dicent te carmine dignam,"
            },
            {
                "verse": "Hique Maroneo, Bencia, diva, sono."
            },
            {
                "verse": "Quaeque Fluentina florebit in urbe iuventus,"
            },
            {
                "verse": "Illa modo de te carmina nostra legat:"
            },
            {
                "verse": "Heu, dicet, tersi cur non fecunda Petrarcae"
            },
            {
                "verse": "Incidit in talem tempore lingua deam;"
            },
            {
                "verse": "Namque pudicitia, forma, comitate modoque"
            },
            {
                "verse": "Haec Lauram et sanctis moribus antevenit."
            }
        ],
        [
            {
                "verse": "Non desiderio tali concussa Thoantis,"
            },
            {
                "verse": "Cum subito Argoam vidit abire ratem,"
            },
            {
                "verse": "Nec tantum doluit Phrygio delusa marito,"
            },
            {
                "verse": "Cum lucem dura fugit Elisa nece,"
            },
            {
                "verse": "Nec tulit Actaeam gravius discedere classem"
            },
            {
                "verse": "In frondes Phyllis mox abitura novas,"
            },
            {
                "verse": "Atque tuo deflet discessu, Bembe, Ginevra,"
            },
            {
                "verse": "Et queritur surdos in sua vota deos."
            },
            {
                "verse": "Heu, surdos sua vota deos contemnere luget,"
            },
            {
                "verse": "Orbari et castis Bencia delitiis."
            },
            {
                "verse": "Delitias, ah, maesta pias sanctumque furorem"
            },
            {
                "verse": "Nunc nimium celeri luget abire fuga."
            },
            {
                "verse": "Sed tamen excelsi testatur numen Olympi,"
            },
            {
                "verse": "Si qua fides sanctae est, Bembe, pudicitiae,"
            },
            {
                "verse": "Se nunquam memori moturam pectore Bembum,"
            },
            {
                "verse": "Nestoreos annos vixerit ille licet."
            },
            {
                "verse": "Ergo ibis, caros felix visure propinquos"
            },
            {
                "verse": "Et dulcis natos coniugiumque pium;"
            },
            {
                "verse": "Nam tandem exacto patria consistere lustro"
            },
            {
                "verse": "Sede tibi, magno munere functe, datur."
            },
            {
                "verse": "Tu tamen infixum generoso in pectore condes,"
            },
            {
                "verse": "Qua tibi Landinus iunctus amicitia est."
            },
            {
                "verse": "Nec tantum Argivum Pylades dilexit Orestem,"
            },
            {
                "verse": "Cui comes horrendo factus in exilio est,"
            },
            {
                "verse": "Castora nec Pollux duris in caestibus audax,"
            },
            {
                "verse": "Fortem nec fortis Thesea Pirithous,"
            },
            {
                "verse": "Quanto ego nunc Bembi teneor devictus amore,"
            },
            {
                "verse": "Quem iam nulla queat dissolvisse dies."
            },
            {
                "verse": "Magna Philoctetae potuit reverentia magnum"
            },
            {
                "verse": "Alcidem obsequio conciliare pio;"
            },
            {
                "verse": "Tuque mihi Alcides, sed nec pietate fideque,"
            },
            {
                "verse": "Bembe, Philoctetes me superare potest."
            },
            {
                "verse": "Namque ego te tota complector mente animoque:"
            },
            {
                "verse": "Virtutes mirae sic voluere tuae."
            },
            {
                "verse": "Prudentem admiror, facilem te diligo, Bembe,"
            },
            {
                "verse": "Te doctum stupeo, te fruor usque comi."
            },
            {
                "verse": "Aetas germanum facit, at reverentia patrem"
            },
            {
                "verse": "Te colit, ingenti natus amore venis."
            },
            {
                "verse": "Ergo perpetuum nostri sit pignus amoris,"
            },
            {
                "verse": "Quae colit Aonium turba canora nemus."
            },
            {
                "verse": "Vos, o Pieria doctae de rupe sorores,"
            },
            {
                "verse": "Immo me Bembi condite corde mei;"
            },
            {
                "verse": "Atque viri ingentem laudem aspirate canenti,"
            },
            {
                "verse": "Spiritus ut grandi surgat in ore novus."
            },
            {
                "verse": "Tunc noscet ventura aetas, Venetusque Senatus,"
            },
            {
                "verse": "Quae fuerint civis munera magna sui,"
            },
            {
                "verse": "Quid patriae dederit varias legatus ad urbes,"
            },
            {
                "verse": "Eloquio ante omnes consilioque potens."
            }
        ],
        [
            {
                "verse": "Nobilitas prisco si forte a sanguine surgit,"
            },
            {
                "verse": "Quod gravis usque tamen Stoica secta negat,"
            },
            {
                "verse": "Quis te plura tulit ramoso in stemmate, Bembe,"
            },
            {
                "verse": "Nomina vel plures enumeravit avos?"
            },
            {
                "verse": "Sunt alii, patriae qui si moderentur habenas"
            },
            {
                "verse": "Publica vel populi munera magna gerant,"
            },
            {
                "verse": "Sese Troiugenas et Cadmi semine natos"
            },
            {
                "verse": "Cecropiumque putant exuperare genus."
            },
            {
                "verse": "Sed si prima urbis Venetae repetatur origo,"
            },
            {
                "verse": "Quae latum imperium saecula longa tenet,"
            },
            {
                "verse": "Nunquam Bemba manum domus a temone remisit,"
            },
            {
                "verse": "Sed semper dubiis addita consiliis."
            },
            {
                "verse": "At si sola potest virtus, nihil indiga rerum"
            },
            {
                "verse": "Fortunae, quemvis nobilitasse virum,"
            },
            {
                "verse": "Socrate iam gradibus convincam iudice Bembum"
            },
            {
                "verse": "Omnibus exactum nobilitatis opus."
            },
            {
                "verse": "Namque illi est animus generoso incoctus honesto,"
            },
            {
                "verse": "Quod sibi doctrina, quod sibi more parat."
            },
            {
                "verse": "Nam docilis subiens dudum penetralia sanctae"
            },
            {
                "verse": "Naturae, ad verum iam sibi fecit iter."
            },
            {
                "verse": "Hic salibus lepidus variis, huic ore rotundo"
            },
            {
                "verse": "Grandibus in rebus grandia verba sonant."
            },
            {
                "verse": "Publica si dubio tractantur munera casu,"
            },
            {
                "verse": "Atque opus est celeri mente praeire malum,"
            },
            {
                "verse": "Ingenii velox magni miramur acumen,"
            },
            {
                "verse": "Rebus in ambiguis consiliumque grave."
            },
            {
                "verse": "Non aurum Xerxis, Siculi non monstra Perilli"
            },
            {
                "verse": "Sperent robusto corde movere fidem;"
            },
            {
                "verse": "Sirenas contra clausit nec firmius aures,"
            },
            {
                "verse": "Cuius ob ingenium Pergama celsa iacent,"
            },
            {
                "verse": "Atque voluptatum illecebras, Bernarde, dolosas"
            },
            {
                "verse": "Et dirae Circes noxia philtra fugis."
            },
            {
                "verse": "Sed nullum est maius generoso in pectore signum"
            },
            {
                "verse": "Musarum sacros quam coluisse choros."
            },
            {
                "verse": "Nam, quem Pegaseo lavere in fonte sorores,"
            },
            {
                "verse": "Ad gremium summi subvolat ille Iovis,"
            },
            {
                "verse": "Terrenasque odit labes, raptatur amore"
            },
            {
                "verse": "Caelestum, et patrias gaudet inire domos."
            },
            {
                "verse": "Neve novum aut vilem iam, Bembe, putabis amorem:"
            },
            {
                "verse": "Nil magis antiquum, nobiliusve nihil."
            },
            {
                "verse": "Ante etenim caelos et clari sidera mundi"
            },
            {
                "verse": "Stabat amor servans atria summa Dei."
            },
            {
                "verse": "Et si quos habeat genitores forte requiris,"
            },
            {
                "verse": "Forma parens illi est, et pater ipse decor."
            },
            {
                "verse": "Te sine, dulcis amor, rerum natura creatrix"
            },
            {
                "verse": "Nil agit, artifices nec movet illa manus."
            },
            {
                "verse": "Te duce, mortales imi licet infima mundi,"
            },
            {
                "verse": "Heu, procul a patriis sedibus antra colant,"
            },
            {
                "verse": "Caelestis quoniam sunt haec simulacra decori,"
            },
            {
                "verse": "Pulchrum adamant, siquid Daedala terra tulit."
            },
            {
                "verse": "Spiritus est homini superorum incensus amore,"
            },
            {
                "verse": "Et cupit aeterno ponere fonte sitim."
            },
            {
                "verse": "At loca dum silvae peragrat tenebrosa profundae,"
            },
            {
                "verse": "Nec caelum in tanta cernere nocte valet,"
            },
            {
                "verse": "Quae terrena sui genitoris imagine fulgent,"
            },
            {
                "verse": "Haec amat, haec summi sunt simulacra boni."
            },
            {
                "verse": "Sic tu quam primum vidisti, Bembe, Ginevram,"
            },
            {
                "verse": "Caelesti lapsam credis adesse choro."
            },
            {
                "verse": "Et certe aut diva est, aut munus tale deorum,"
            },
            {
                "verse": "Quale hominum generi saecula rara ferunt."
            },
            {
                "verse": "Nempe caput Pallas dedit, et Venus aurea crines,"
            },
            {
                "verse": "A radiis oculi sunt sibi, Phoebe, tuis."
            },
            {
                "verse": "Iuppiter impressit clementi in pectore castum"
            },
            {
                "verse": "Propositum et sanctae iura pudicitiae."
            },
            {
                "verse": "Cornibus at demptis faciem Semeleius affert,"
            },
            {
                "verse": "Et Charites deceat, quod facit, omne iubent."
            },
            {
                "verse": "Dulce loqui dulci risu ingenuoque pudore"
            },
            {
                "verse": "Mercurius facili sidere, Bembe, dedit;"
            },
            {
                "verse": "Nam pudor et risus coeunt sic viribus aequis,"
            },
            {
                "verse": "Ut rubeat fulgor, fulgeat ore rubor."
            },
            {
                "verse": "Hinc radii veniunt oculos qui luce retundant,"
            },
            {
                "verse": "Quique urant flammis mollia corda suis."
            },
            {
                "verse": "Talis enim fulgor, qualis percussa nitenti"
            },
            {
                "verse": "Gurgite de Tyrio purpura sole micat."
            },
            {
                "verse": "Uni igitur cedit generosum pectus amori,"
            },
            {
                "verse": "Nobilibusque animis imperat unus amor."
            },
            {
                "verse": "Absit amor, nullae poterunt cohibere catenae"
            },
            {
                "verse": "Nobile cor nullis viribus impar erit."
            },
            {
                "verse": "Verum sponte sua sequitur meliora monentem,"
            },
            {
                "verse": "Pulchrum amat; in pulchrum nam rapit altus amor."
            },
            {
                "verse": "Quid, mala si mandent? Non, si ruat arduus aether,"
            },
            {
                "verse": "Parebit; quoniam turpia vitat amor."
            }
        ],
        [
            {
                "verse": "Estne levis rumor sic, oh, seu conscia veri"
            },
            {
                "verse": "Fama? Sed heu nimis est conscia fama mali!"
            },
            {
                "verse": "Occidit heu vestrum crimen, crudelia fata,"
            },
            {
                "verse": "Occidit heu Michael, luctus amorque patris,"
            },
            {
                "verse": "Occidit Aonio quem vos nutristis in antro,"
            },
            {
                "verse": "Musae, Cyrrhaei quem lavit unda iugi,"
            },
            {
                "verse": "Occidit heu Michael, proprio nam nomine dixit"
            },
            {
                "verse": "Princeps Aonii, Calliopea, chori."
            },
            {
                "verse": "\"Quis Deus est\" Michael resonat, modo nosse velimus"
            },
            {
                "verse": "Prisca Palaestino verba notata sono:"
            },
            {
                "verse": "Ipse Deus quid sit, vix puber nosse laborat,"
            },
            {
                "verse": "Tempore quo reliquis ludus et umbra placet."
            },
            {
                "verse": "Verum id cum vera faceret ratione, putandum est"
            },
            {
                "verse": "Verini agnomen non sine sorte datum."
            },
            {
                "verse": "Quid pietas, quid casta fides, quid possit honestum."
            },
            {
                "verse": "A teneris annis hic monumenta dedit."
            },
            {
                "verse": "Quique solet primam nimium vexare iuventam,"
            },
            {
                "verse": "Expers obsceni semper amoris erat:"
            },
            {
                "verse": "Vivebat caelebs, primis atque integer annis"
            },
            {
                "verse": "Contempsit Cypriae dulcia dona deae."
            },
            {
                "verse": "Hoc tulit indigne, superat qui cuncta Cupido,"
            },
            {
                "verse": "Cui parent superum numina magna deum,"
            },
            {
                "verse": "Et parat ultrici puerum terebrare sagitta,"
            },
            {
                "verse": "Altitonum valeat qua superare Iovem."
            },
            {
                "verse": "Sed frustra aurato tentat praefigere telo"
            },
            {
                "verse": "Pectora, quae sanctae Palladis arma tegunt:"
            },
            {
                "verse": "Hoc cernens aliosque dolos aliudque volutans"
            },
            {
                "verse": "Consilium insolita callidus arte petit."
            },
            {
                "verse": "Nam morbum immisit, quem nec queat ipse Machaon,"
            },
            {
                "verse": "Nec tua docta manus pellere, Phoebigena."
            },
            {
                "verse": "Convocat hic medicos Paulus, quem cura nepotis"
            },
            {
                "verse": "Anxia sollicitum nocte dieque premit."
            },
            {
                "verse": "Conquirunt igitur veterum monumenta virorum,"
            },
            {
                "verse": "Siqua datur morbo iam medicina gravi:"
            },
            {
                "verse": "Quae Galiene tuo divine volumine monstras,"
            },
            {
                "verse": "Quaeque docet Coi pagina docta senis,"
            },
            {
                "verse": "Quid velit Hippocratis magni doctrina, quid ille,"
            },
            {
                "verse": "Cuius Arabs iusto paruit imperio,"
            },
            {
                "verse": "Mosaicosque manu versat, Latios Danaosque,"
            },
            {
                "verse": "Quique colunt ripas, advena, Nile, tuas."
            },
            {
                "verse": "Denique perceptis cunctorum sensibus omnes"
            },
            {
                "verse": "Huc veniunt atque haec mens fuit una viris:"
            },
            {
                "verse": "Non posse extremae hunc tempus sperare iuventae,"
            },
            {
                "verse": "Gaudia percipiat ni tua, pulchra Venus."
            },
            {
                "verse": "Res miranda quidem, rara et per saecula visa,"
            },
            {
                "verse": "Exemplum in puero tale pudicitiae,"
            },
            {
                "verse": "Qui vitae sanctum potuit praeferre pudorem,"
            },
            {
                "verse": "Viveret ut semper, tunc voluisse mori."
            },
            {
                "verse": "I nunc, Hippolytum verbis extolle superbis,"
            },
            {
                "verse": "Bellerophonteum nomen in astra refer;"
            },
            {
                "verse": "Non hic Antiam, non pulchrae gaudia Phaedrae,"
            },
            {
                "verse": "Omnia sed Veneris furta nefanda fugit."
            },
            {
                "verse": "At ne forte putes nullo hunc caluisse furore"
            },
            {
                "verse": "Nulla nec aligeri tela tulisse dei:"
            },
            {
                "verse": "Sunt geminae Veneres, gemini hinc oriuntur amores,"
            },
            {
                "verse": "Terra haec demersa est, caelitus illa venit."
            },
            {
                "verse": "Altera vulgarem vero quam nomine dicunt,"
            },
            {
                "verse": "Namque levis plebis vilia corda domat,"
            },
            {
                "verse": "Mortalesque artus homines, formaeque caducae"
            },
            {
                "verse": "Terrenum miseros corpus amare iubet."
            },
            {
                "verse": "Altera caelestis superis dominatur in oris,"
            },
            {
                "verse": "Mater nulla illi est, Iuppiter ipse pater;"
            },
            {
                "verse": "Haec, quas nulla mali violant contagia sensus,"
            },
            {
                "verse": "Divino mentes urit amore pias."
            },
            {
                "verse": "Hic Michael valido praefixus pectora telo,"
            },
            {
                "verse": "Coelum amat, et coeli moenia mente capit;"
            },
            {
                "verse": "Nec quicquam puerile sapit puerilibus annis,"
            },
            {
                "verse": "Tristis at in tenera fronte senecta sedet."
            },
            {
                "verse": "Sevocat a sensu mentem, tetramque perosus"
            },
            {
                "verse": "Luxuriem, aethereae scandit ad astra plagae,"
            },
            {
                "verse": "Cunctaque sub pedibus mittens quae mersa sub ipsa"
            },
            {
                "verse": "Materia in tenebris corpora caeca tegunt,"
            },
            {
                "verse": "Et magni volitans mundi per curva supernos"
            },
            {
                "verse": "Spirituum volucer tentat adire choros."
            },
            {
                "verse": "Interea pestis teneros depascitur artus,"
            },
            {
                "verse": "Contrahit in rugas squallida, membra lues,"
            },
            {
                "verse": "Et toto succum flaccescens corpore sugit"
            },
            {
                "verse": "Pus solidum, innatus deserit ossa vigor,"
            },
            {
                "verse": "Donec ab assumptis animus discedere membris"
            },
            {
                "verse": "Cogitur et putri carcere pulsus abit."
            },
            {
                "verse": "Pulsus abit, sed laetus abit, vinclisque solutus"
            },
            {
                "verse": "Cognoscit quantum mors habet ista boni,"
            },
            {
                "verse": "Exilioque gravi liber caelestia summi,"
            },
            {
                "verse": "Quae patria est, ardet visere templa Dei."
            },
            {
                "verse": "Sed quid te plorem puerum, Verine? Quid ultra"
            },
            {
                "verse": "Fata tuae mortis stultus iniqua querar?"
            },
            {
                "verse": "Mortuus en vivis, sed nos dum nostra manebit"
            },
            {
                "verse": "Vita, nimis blanda morte maligna premet."
            }
        ],
        [
            {
                "verse": "Fecerat egregia constructum ex arte sepulcrum"
            },
            {
                "verse": "Tyrrheno Danti prisca Ravenna novum;"
            },
            {
                "verse": "Invida sed sacris obsunt quoque fata sepulcris,"
            },
            {
                "verse": "Et turpi obducunt omnia pulchra situ."
            },
            {
                "verse": "At tu, delitiae Veneti, Bernarde, senatus,"
            },
            {
                "verse": "Tutela et sacri maxima, Bembe, chori,"
            },
            {
                "verse": "Livida mordaci quod triverat ante vetustas"
            },
            {
                "verse": "Dente, novum niveo marmore restituis."
            }
        ],
        [
            {
                "verse": "Multa licet stupidum rapiant spectacula templi,"
            },
            {
                "verse": "Dum tamen ista legas, parva futura mora est."
            },
            {
                "verse": "Cantaram, nostri celeber \u00e2\u0080\u00a0 scriba leonis,"
            },
            {
                "verse": "Amphitryonidae maxima facta ducis,"
            },
            {
                "verse": "Unde Salutati viridantia serta Colucci"
            },
            {
                "verse": "Cinxerunt vatis tempora cana. Vale!"
            }
        ],
        [
            {
                "verse": "Cuius Bebriacas perculsit epistola mentes,"
            },
            {
                "verse": "Quantum equitum turmae non potuere decem,"
            },
            {
                "verse": "Hic caput exornas Phoebea fronde, Colucci,"
            },
            {
                "verse": "Dum canis Herculeae maxima facta manus."
            }
        ],
        [
            {
                "verse": "Haebreus, Graius quicquid Latiusve poeta,"
            },
            {
                "verse": "Philosophus, rhetor scripsit et historicus,"
            },
            {
                "verse": "Iannotius noram. Dubiis Florentia rebus,"
            },
            {
                "verse": "Pontifices, reges me voluere sibi."
            }
        ]
    ]
}