{
    "author": "Maffeo Vegio",
    "title": "supplementum ad Aeneida",
    "url": "http://www.poetiditalia.it/texts/VEGIO|supp|001",
    "text": [
        [
            {
                "verse": "argumentum 1"
            },
            {
                "verse": "Turnus ut extremo vitam sub Marte profudit,"
            },
            {
                "verse": "Subdunt se Rutuli Aeneae Troiana sequentes"
            },
            {
                "verse": "Agmina. Dehinc superis meriti redduntur honores."
            },
            {
                "verse": "Congaudet nato ac sociis memor ante malorum"
            },
            {
                "verse": "Actorum pater Aeneas. Turni inde Latinus"
            },
            {
                "verse": "Morte dolet. Patriae miseranda incendia Daunus"
            },
            {
                "verse": "Eversae et cari deflet pia funera nati."
            },
            {
                "verse": "Conubium instaurat natae laetosque hymenaeos"
            },
            {
                "verse": "Rex socer Aeneae genero. Gens utraque pacto"
            },
            {
                "verse": "Foedere pacis ovat. Tum nomine coniugis urbem"
            },
            {
                "verse": "Instruit, et tandem placida sub pace regentem"
            },
            {
                "verse": "Transtulit Aeneam Venus astra in summa beatum."
            }
        ],
        [
            {
                "verse": "argumentum 2"
            },
            {
                "verse": "Musae omnes gaudete, novus surrexit ab urbe"
            },
            {
                "verse": "Laude Maro, Vegius sua nomina dicta Mafeus."
            },
            {
                "verse": "Terdecimum librum, quem morte nequivit adire"
            },
            {
                "verse": "Virgilius vates, canit iste profarier ausus."
            },
            {
                "verse": "Alter Parthenias, dictu mirabile, pubes"
            },
            {
                "verse": "Talia gesta refert credisque videre Maronem:"
            },
            {
                "verse": "Victor ut Aeneas belli fuit, ilico subdunt"
            },
            {
                "verse": "Imperio sese Rutuli. Datur inde per ipsum"
            },
            {
                "verse": "Hostia lausque diis. Pariter congaudet Iulo"
            },
            {
                "verse": "Ac sociis pro pace suis Turnique Latinus"
            },
            {
                "verse": "Morte dolet. Patriae miseranda incendia Daunus"
            },
            {
                "verse": "Eversae et cari deflet pia funera nati."
            },
            {
                "verse": "Conubium instaurat natae laetosque hymenaeos"
            },
            {
                "verse": "Rex socer Aeneae genero. Gens utraque pacto"
            },
            {
                "verse": "Foedere pacis ovat. Tunc nomine coniugis urbem"
            },
            {
                "verse": "Instruit, et tandem placida sub pace regentem"
            },
            {
                "verse": "Transtulit Aeneam Venus astra in summa beatum."
            }
        ],
        [
            {
                "verse": "argumentum 3"
            },
            {
                "verse": "Hinc canit Aeneam post fortia facta beatum"
            },
            {
                "verse": "A Laude hic, Vegius sua nomina dicta Mafeus,"
            },
            {
                "verse": "Talis in eloquio, qualis fuit ipse poeta,"
            },
            {
                "verse": "Altiloquus Maro: tanta est facundia vatis."
            },
            {
                "verse": "Laudibus immeritis non hic laudatur, amice;"
            },
            {
                "verse": "Ipse potes equidem, si vis, cognoscere, lector,"
            },
            {
                "verse": "Si sua dicta notes, si denique facta repenses."
            },
            {
                "verse": "Vocibus in primis sed nomina nostra notabis,"
            },
            {
                "verse": "Brixia quem genuit tellus Saturnia pinguis."
            },
            {
                "verse": "Victori Aeneae subdit se Rutula manus."
            },
            {
                "verse": "Hinc superis grandes meriti redduntur honores."
            },
            {
                "verse": "Congaudet nato Aeneas sociosque solatur."
            },
            {
                "verse": "Morte dolet Turni senior bonus ipse Latinus,"
            },
            {
                "verse": "Dumque urbis patriae miseranda incendia Daunus"
            },
            {
                "verse": "Conqueritur, miseri patuerunt funera nati."
            },
            {
                "verse": "Conubium instaurat natae rex ipse Latinus."
            },
            {
                "verse": "Construit Aeneas tum nomine coniugis urbem."
            },
            {
                "verse": "Transtulit hinc natum placida sub pace regentem"
            },
            {
                "verse": "Diva parens Iovis imperio astra ad summa beatum."
            }
        ],
        [
            {
                "verse": "argumentum 4"
            },
            {
                "verse": "Terdecimo super assistens Turnoque favorem"
            },
            {
                "verse": "Aeneas strato memorat positaque Latini"
            },
            {
                "verse": "Spe belli pacem poscunt requiemque laborum."
            },
            {
                "verse": "Hinc meritum Aeneas victor diis reddit honorem."
            },
            {
                "verse": "Defletum Rutuli Turnum positumque feretro"
            },
            {
                "verse": "Sublimi referunt patris alta ad moenia pompa"
            },
            {
                "verse": "Regali. Daunus natique urbisque dolore"
            },
            {
                "verse": "Percussus caelum miseris tum questibus implet."
            },
            {
                "verse": "Aeneas Teucrum atque Italum comitante caterva"
            },
            {
                "verse": "Latinum accitus visit iunctisque hymenaeos"
            },
            {
                "verse": "Laviniae celebrant votis et foedera firmant."
            },
            {
                "verse": "Indigetem Aeneam Venus inde ad sidera tollit."
            }
        ],
        [
            {
                "verse": "Turnus ut extremo devictus Marte profudit"
            },
            {
                "verse": "Effugientem animam medioque sub agmine victor"
            },
            {
                "verse": "Magnanimus stetit Aeneas, Mavortius heros,"
            },
            {
                "verse": "Obstupuere omnes gemitumque dedere Latini,"
            },
            {
                "verse": "Et durum ex alto revomentes corde dolorem"
            },
            {
                "verse": "Concussis cecidere animis, ceu frondibus ingens"
            },
            {
                "verse": "Silva solet lapsis boreali impulsa tumultu."
            },
            {
                "verse": "Tum tela infigunt terrae, et mucronibus haerent,"
            },
            {
                "verse": "Scutaque deponunt umeris, et proelia damnant,"
            },
            {
                "verse": "Insanumque horrent optati Martis amorem."
            },
            {
                "verse": "Nec frenum nec colla pati captiva recusant"
            },
            {
                "verse": "Et veniam orare et requiem finemque malorum."
            },
            {
                "verse": "Sicut acerba duo quando in certamina tauri"
            },
            {
                "verse": "Concurrant largo miscentes sanguine pugnam"
            },
            {
                "verse": "Cuique suum pecus inclinat, sin cesserit uni"
            },
            {
                "verse": "Palma duci, mox quae victo pecora ante favebant"
            },
            {
                "verse": "Nunc sese imperio subdunt victoris et ultro,"
            },
            {
                "verse": "Quamquam animum dolor altus habet, parere fatentur,"
            },
            {
                "verse": "Non aliter Rutuli, licet ingens maeror adhausit"
            },
            {
                "verse": "Pectora pulsa metu caesi ducis, inclita malunt"
            },
            {
                "verse": "Arma sequi et Phrygium Aeneam foedusque precari"
            },
            {
                "verse": "Pacis et aeternam rebus belloque quietem."
            },
            {
                "verse": "Tunc Turnum super adsistens placido ore profatur"
            },
            {
                "verse": "Aeneas: \"Quae tanta animo dementia crevit,"
            },
            {
                "verse": "Ut Teucros superum monitis summique Tonantis"
            },
            {
                "verse": "Imperio huc vectos, patereris, Daunia proles,"
            },
            {
                "verse": "Italia et pactis nequicquam expellere tectis?"
            },
            {
                "verse": "Disce Iovem revereri et iussa facessere divum."
            },
            {
                "verse": "Magnum etiam capit ira Iovem, memoresque malorum"
            },
            {
                "verse": "Sollicitat vindicta deos. En ultima tanti"
            },
            {
                "verse": "Meta furoris adest, quo contra iura fidemque"
            },
            {
                "verse": "Iliacam rupto turbasti foedere gentem."
            },
            {
                "verse": "Ecce suprema dies aliis exempla sub aevum"
            },
            {
                "verse": "Venturum missura, Iovem ne temnere frustra"
            },
            {
                "verse": "Fas sit et indignos bellorum accendere motus."
            },
            {
                "verse": "Nunc armis laetare tuis! Heu, nobile corpus,"
            },
            {
                "verse": "Turne, iaces. At non tibi erit Lavinia parvo,"
            },
            {
                "verse": "Nec dextra tamen Aeneae cecidisse pudebit."
            },
            {
                "verse": "Nunc, Rutuli, hinc auferte ducem vestrum; arma virumque"
            },
            {
                "verse": "Largior atque omnem deflendae mortis honorem."
            },
            {
                "verse": "Sed quae Pallantis fuerant ingentia baltei"
            },
            {
                "verse": "Pondera, transmittam Euandro, ut solacia caeso"
            },
            {
                "verse": "Haud levia hoste ferat Turnoque exsultet adempto."
            },
            {
                "verse": "Vos memores tamen, Ausonii, melioribus uti"
            },
            {
                "verse": "Discite bellorum auspiciis. Ego sidera iuro:"
            },
            {
                "verse": "Numquam acies, numquam arma libens in proelia movi,"
            },
            {
                "verse": "Sed vestris actus furiis defendere toto"
            },
            {
                "verse": "Optavi, et licuit, Troianas robore partes.\""
            },
            {
                "verse": "Nec fatus plura Aeneas se laetus ad altos"
            },
            {
                "verse": "Vertebat muros et Troia tecta petebat."
            },
            {
                "verse": "Una ipsum Teucrorum omnis conversa iuventus"
            },
            {
                "verse": "Exsultans sequitur, volucresque per arva pedum vi"
            },
            {
                "verse": "Quadrupedes citat, incusans acri ore Latinos"
            },
            {
                "verse": "Ignavosque vocans. Strepit altus plausibus aether."
            },
            {
                "verse": "Et quamvis inhumata rogis dare corpora surgat"
            },
            {
                "verse": "Ingens cura animo sociosque imponere flammis,"
            },
            {
                "verse": "Maius opus tamen Aeneas sub pectore volvens"
            },
            {
                "verse": "Primum aris meritos superum mandabat honores."
            },
            {
                "verse": "Tum pingues patrio iugulant ex more iuvencos"
            },
            {
                "verse": "Immittuntque sues niveasque in templa bidentes"
            },
            {
                "verse": "Purpuream effuso pulsantes sanguine terram."
            },
            {
                "verse": "Viscera diripiunt et caesum in frusta trucidant"
            },
            {
                "verse": "Denudantque gregem, et flammis verubusque remittunt."
            },
            {
                "verse": "Tum vina effundunt pateris et dona Lyaei"
            },
            {
                "verse": "Accumulant. Plenis venerantur lancibus aras."
            },
            {
                "verse": "Tura ignes adolent; onerata altaria fumant."
            },
            {
                "verse": "Tum plausus per tecta movent magnumque Tonantem"
            },
            {
                "verse": "Extollunt Veneremque et te, Saturnia Iuno,"
            },
            {
                "verse": "- Iam placidam et meliorem ingenti laude fatentur -"
            },
            {
                "verse": "Mavortemque ipsum. Tum cetera turba deorum"
            },
            {
                "verse": "In medium affertur summis cum vocibus altos"
            },
            {
                "verse": "Perlata ad caelos. Ante omnes mitior unus"
            },
            {
                "verse": "Aeneas duplices mittebat ad aethera palmas,"
            },
            {
                "verse": "Et puerum pauca ore dabat complexus Iulum:"
            },
            {
                "verse": "\"Nate, in quo spes una patris, per tanta viarum"
            },
            {
                "verse": "Quem variis actus fatis discrimina duxi,"
            },
            {
                "verse": "Ecce inventa quies, ecce illa extrema malorum"
            },
            {
                "verse": "Aerumnis factura modum acceptissima semper"
            },
            {
                "verse": "Atque optata dies, quam dura in bella vocatus"
            },
            {
                "verse": "Saepe tibi dis auspicibus meminisse futuram"
            },
            {
                "verse": "Iam memini. Nunc te, quam primum Aurora rubebit"
            },
            {
                "verse": "Crastina, sublimem Rutulorum ad moenia mittam.\""
            },
            {
                "verse": "Dehinc sese ad gentem Iliacam volvebat amico"
            },
            {
                "verse": "Continuans vultu et placida sic voce locutus:"
            },
            {
                "verse": "\"O socii, per dura et densa pericula vecti,"
            },
            {
                "verse": "Per tantos bellorum aestus duplicesque furores"
            },
            {
                "verse": "Armorum, per totque hiemes, per quicquid acerbum,"
            },
            {
                "verse": "Horrendum, grave, triste, ingens, et quicquid iniquum,"
            },
            {
                "verse": "Infaustum et crudele foret, convertite mentem"
            },
            {
                "verse": "In melius! Iam finis adest: Hic meta laborum"
            },
            {
                "verse": "Stabit, et optatam Latia cum gente quietem"
            },
            {
                "verse": "Iungemus. Dabit inde mihi Lavinia coniunx"
            },
            {
                "verse": "Bello acri defensa Italo cum sanguine mixtam"
            },
            {
                "verse": "Troianam transferre aeterna in saecula gentem."
            },
            {
                "verse": "Unum oro, socii, Ausonios communibus aeque"
            },
            {
                "verse": "Ferte animis, et vos socerum observate Latinum!"
            },
            {
                "verse": "Sceptrum idem sublime geret: sententia mentem"
            },
            {
                "verse": "Haec habet: at bello vos et praestantibus armis"
            },
            {
                "verse": "Discite me et pietate sequi. Quae gloria nobis"
            },
            {
                "verse": "Cesserit, in promptu est; sed caelum et sidera testor:"
            },
            {
                "verse": "Qui vos tantorum eripui de clade malorum,"
            },
            {
                "verse": "Idem ego sub maiora potens vos praemia ducam.\""
            },
            {
                "verse": "Talibus orabat, variosque in pectore casus"
            },
            {
                "verse": "Praeteritos volvens partamque labore quietem"
            },
            {
                "verse": "Haud parvo nimium ardenti exundabat amore"
            },
            {
                "verse": "In Teucros, gravibus tandem evasisse periclis"
            },
            {
                "verse": "Exsultans. Velut exiguis cum ex aethere gyrans"
            },
            {
                "verse": "Incubuit pullis et magno turbine milvus"
            },
            {
                "verse": "Insiliens avido ore furit stragemque minatur,"
            },
            {
                "verse": "Tum cristata ales concusso pectore mater"
            },
            {
                "verse": "Consurgit misero natorum exterrita casu,"
            },
            {
                "verse": "Rostrum acuit totisque petit conatibus hostem"
            },
            {
                "verse": "Et multa expulsum vi tandem cedere cogit,"
            },
            {
                "verse": "Dehinc perturbatos crocitans exquirit et omnes"
            },
            {
                "verse": "Attonitos cogit pro caris anxia natis"
            },
            {
                "verse": "Et tanto ereptos gaudet superesse periclo,"
            },
            {
                "verse": "Non secus Anchisa genitus mulcebat amicis"
            },
            {
                "verse": "Troianos dictis, antiquum corde timorem"
            },
            {
                "verse": "Flagrantisque agitans curas et gaudia longis"
            },
            {
                "verse": "Tandem parta malis, et quae perferre molestum"
            },
            {
                "verse": "Ante fuit, meminisse iuvat. Verum altior idem"
            },
            {
                "verse": "Ingenti et clara Aeneas supereminet omnes"
            },
            {
                "verse": "Virtute excellens, et pro tot numina donis"
            },
            {
                "verse": "Exorat summisque Iovem cum laudibus effert."
            },
            {
                "verse": "Interea Rutuli magnum et miserabile funus"
            },
            {
                "verse": "Exanimumque ducem tulerant sub tecta frequentes"
            },
            {
                "verse": "Correpti maerore animos largumque pluentes"
            },
            {
                "verse": "Imbrem oculis; et iam lato clamore Latinum"
            },
            {
                "verse": "Defessum et varios agitantem pectore casus"
            },
            {
                "verse": "Complerant. Qui postquam altos crebrescere questus"
            },
            {
                "verse": "Et Turnum ingenti confossum vulnere vidit,"
            },
            {
                "verse": "Haud tenuit lacrimas; dehinc maestum leniter agmen"
            },
            {
                "verse": "Corripuit manibus verbisque silentia ponens."
            },
            {
                "verse": "Ceu spumantis apri quando per viscera dentes"
            },
            {
                "verse": "Fulmineos canis excepit praestantior omni"
            },
            {
                "verse": "Ex numero, tunc infausto perterrita casu"
            },
            {
                "verse": "Cetera turba fugit latrantum atque ore magistrum"
            },
            {
                "verse": "Circumstans querulo pavitat magnoque ululatu"
            },
            {
                "verse": "Infremit, at commota manu dominique iubentis"
            },
            {
                "verse": "Ore silet gemitumque premit seseque coercet,"
            },
            {
                "verse": "Haud aliter Rutuli suppressa voce quierunt."
            },
            {
                "verse": "Tum sic illacrimans rex alto e corde Latinus"
            },
            {
                "verse": "Incipit: \"O fragilis damnosa superbia sceptri!"
            },
            {
                "verse": "O furor, o nimium dominandi innata cupido,"
            },
            {
                "verse": "Mortales quo caeca vehis? Quo gloria tantis"
            },
            {
                "verse": "Inflatos effers animos quaesita periclis?"
            },
            {
                "verse": "Quot tecum insidias, quot clades, quanta malorum"
            },
            {
                "verse": "Magnorum monimenta geris? Quot tela, quot enses"
            },
            {
                "verse": "Ante oculos, si cernis, habes! Heu dulce venenum"
            },
            {
                "verse": "Et mundi letalis honos! Heu, tristia regni"
            },
            {
                "verse": "Munera, quae haud parvo constent, et grandia rerum"
            },
            {
                "verse": "Pondera, quae numquam placidam promittere pacem"
            },
            {
                "verse": "Nec requiem conferre queant! Heu, sortis acerbae"
            },
            {
                "verse": "Et miserae regale decus, magnoque timori"
            },
            {
                "verse": "Suppositos regum casus pacisque negatos!"
            },
            {
                "verse": "Quid, Turne, ingenti Ausoniam movisse tumultu"
            },
            {
                "verse": "Et dura Aeneadas turbasse in bella coactos,"
            },
            {
                "verse": "Quid iuvat et pactae violasse optata quietis"
            },
            {
                "verse": "Pignora? Quae tibi tanta animo impatientia venit,"
            },
            {
                "verse": "Ut Martem cum gente deum iussuque Tonantis"
            },
            {
                "verse": "Huc vecta gereres nostrisque expellere tectis"
            },
            {
                "verse": "Ultro instans velles et natae solvere foedus"
            },
            {
                "verse": "Pollicitae genero Aeneae et me bella negante"
            },
            {
                "verse": "Dura movere manu? Quae tanta insania mentem"
            },
            {
                "verse": "Implicuit? Quotiens te in saevi Martis euntem"
            },
            {
                "verse": "Agmina sublimemque in equo et radiantibus armis"
            },
            {
                "verse": "Temptavi revocare et iter suspendere coeptum!"
            },
            {
                "verse": "Inde ego quanta tuli, testantur moenia tectis"
            },
            {
                "verse": "Semirutis magnique albentes ossibus agri"
            },
            {
                "verse": "Et Latium toto defectum robore et ingens"
            },
            {
                "verse": "Exitium fluviique humana caede rubentes"
            },
            {
                "verse": "Et longi trepidique metus durique labores,"
            },
            {
                "verse": "Quos totiens senior per tanta pericula cepi."
            },
            {
                "verse": "At nunc, Turne, iaces! Ubinam tam magna iuventae"
            },
            {
                "verse": "Gloria et excellens animus? Quo splendidus altae"
            },
            {
                "verse": "Frontis honos? Quonam illa decens effugit imago?"
            },
            {
                "verse": "Ah! quantas Dauno lacrimas, acrisque dolores,"
            },
            {
                "verse": "Turne, dabis! Quanto circumfluet Ardea fletu!"
            },
            {
                "verse": "Sed non degeneri et pudibundo vulnere fossum"
            },
            {
                "verse": "Aspiciet: saltem hoc miserae solamen habebit"
            },
            {
                "verse": "Mortis, ut Aeneae Troiani exceperis ensem.\""
            },
            {
                "verse": "Haec fatus lacrimisque genas implevit abortis."
            },
            {
                "verse": "Tum sese ad turbam vertens miserabile corpus"
            },
            {
                "verse": "Attolli et caram maesti genitoris ad urbem"
            },
            {
                "verse": "Deferri atque pios fieri mandabat honores."
            },
            {
                "verse": "Mox circumfusi Rutuli lato agmine caesum"
            },
            {
                "verse": "Sublimen ingenti iuvenem posuere feretro,"
            },
            {
                "verse": "Multa super Teucrum raptorum insignia secum"
            },
            {
                "verse": "Et galeas et equos ensesque et tela ferentes."
            },
            {
                "verse": "Post currus Phrygia sudantes caede sequuntur."
            },
            {
                "verse": "It lacrimans et ducit equum docta arte Metiscus"
            },
            {
                "verse": "Rorantem et fletu madidum, qui vexerat ante"
            },
            {
                "verse": "Victorem Turnum atque hostili strage furentem."
            },
            {
                "verse": "Hinc alii versa arma gerunt. Tum cetera pubes"
            },
            {
                "verse": "Flens sequitur largisque umectat pectora guttis."
            },
            {
                "verse": "Et iam fessi ibant per muta silentia noctis"
            },
            {
                "verse": "Caedentes sese, gressumque in tecta Latinus"
            },
            {
                "verse": "Flexerat ingenti turbatus funere mentem;"
            },
            {
                "verse": "Una omnes lacrimas matres puerique senesque"
            },
            {
                "verse": "Fundebant maestam implentes mugitibus urbem."
            },
            {
                "verse": "Inscius at tantos Daunus superesse dolores"
            },
            {
                "verse": "Et natum extremo consumptum Marte superbam"
            },
            {
                "verse": "Effudisse animam largisque ad moenia duci"
            },
            {
                "verse": "Cum lacrimis alios gemitus curasque fovebat."
            },
            {
                "verse": "Namque ex diversa caderent dum parte Latini"
            },
            {
                "verse": "Et calido Turnus foedaret sanguine terram,"
            },
            {
                "verse": "Urbem ingens flamma et muros invaserat altos,"
            },
            {
                "verse": "Fumabatque rutis miseri patris Ardea tectis"
            },
            {
                "verse": "Et tota in cinerem vergebat, et astra favillae"
            },
            {
                "verse": "Altivolae implebant, nec spes plus ulla salutis,"
            },
            {
                "verse": "Sive quidem sic diis placitum est, seu praescia Turni"
            },
            {
                "verse": "Signum ut fata darent horrendo Marte perempti."
            },
            {
                "verse": "Extemplo concussi animos et tristia cives"
            },
            {
                "verse": "Pectora caedentes miserandae sortis iniquum"
            },
            {
                "verse": "Deflebant casum longoque ex ordine matres"
            },
            {
                "verse": "Atque avidos totis fugiebant viribus ignes."
            },
            {
                "verse": "Ac veluti cum nigra cohors posuere sub alta"
            },
            {
                "verse": "Arbore et in fixa radice cubilia longo"
            },
            {
                "verse": "Formicae instantes operi, sin dura securis"
            },
            {
                "verse": "Incumbat versoque infringat culmine parvas"
            },
            {
                "verse": "Saeva casas, mox certatim sese agmine fuso"
            },
            {
                "verse": "Corripiunt maestaeque fuga trepidaeque feruntur:"
            },
            {
                "verse": "Et velut ignitum testudo eversa calorem"
            },
            {
                "verse": "Cum sensit luctata diu pedibusque renitens"
            },
            {
                "verse": "Caudam agitansque caputque acri vi cedere temptat,"
            },
            {
                "verse": "Aestuat, et multo insudans conamina miscet,"
            },
            {
                "verse": "Haud aliter miseri per tanta incendia cives"
            },
            {
                "verse": "Iactabant sese et confusa mente ferebant."
            },
            {
                "verse": "Ante omnes senio confectus ad aethera voces"
            },
            {
                "verse": "Fundebat querulas Daunus superosque vocabat."
            },
            {
                "verse": "Tum vero e mediis visa est consurgere flammis"
            },
            {
                "verse": "Percussisque ales volitare per aera pennis"
            },
            {
                "verse": "Indicium nomenque urbis versae Ardea servans,"
            },
            {
                "verse": "Et cui sublimes stabant in moenibus arces,"
            },
            {
                "verse": "Mutata effusis nunc circumlabitur alis."
            },
            {
                "verse": "Attoniti novitate omnes monitisque deorum"
            },
            {
                "verse": "Haud parvis deiecti umeros atque ora tenebant."
            },
            {
                "verse": "At Daunus patriae ardenti concussus amore"
            },
            {
                "verse": "Eversae duros gemitus sub corde premebat."
            },
            {
                "verse": "Haec inter magno volitans praenuntia motu"
            },
            {
                "verse": "Fama ruit latisque animos clamoribus implet"
            },
            {
                "verse": "Adventare novum magno cum milite funus"
            },
            {
                "verse": "Et Turnum exanimem et letali vulnere victum."
            },
            {
                "verse": "Mox exciti omnes nigras duxere frequentes"
            },
            {
                "verse": "Incensas ex more faces: ardentibus agri"
            },
            {
                "verse": "Collucent flammis. Dehinc se venientibus addunt."
            },
            {
                "verse": "Quos postquam toto videre ex agmine matres,"
            },
            {
                "verse": "Percussis vocem palmis ad sidera tollunt."
            },
            {
                "verse": "At Daunus, cari ut patuerunt funera nati,"
            },
            {
                "verse": "Substitit, et demum ingenti correpta dolore"
            },
            {
                "verse": "Ora movens medium sese furibundus in agmen"
            },
            {
                "verse": "Proripuit Turnumque super prostratus et haerens,"
            },
            {
                "verse": "Quam primum fari potuit, sic edidit ore:"
            },
            {
                "verse": "\"Nate, patris dolor et fessae miseranda senectae"
            },
            {
                "verse": "Rapta quies, quo me, tantis iactate periclis,"
            },
            {
                "verse": "Duxisti, et saevis tandem devicte sub armis?"
            },
            {
                "verse": "Quo tua me praestans animi constantia vexit?"
            },
            {
                "verse": "Hic clarae virtutis honos et gloria sceptri?"
            },
            {
                "verse": "Hoc magni decus imperii? Talesne triumphos,"
            },
            {
                "verse": "Nate, refers? Haec illa quies promissa parenti"
            },
            {
                "verse": "Afflicto totiens, haec meta optata laborum?"
            },
            {
                "verse": "Heu miserum! Quam praecipites labentia casus"
            },
            {
                "verse": "Exagitant, quanto vertuntur saecula motu!"
            },
            {
                "verse": "Qui iam sublimes referebas clarus honores,"
            },
            {
                "verse": "Et magnus toto in Latio, quem Troes in armis"
            },
            {
                "verse": "Horrendum et trepidi totiens sensere furentem,"
            },
            {
                "verse": "Nunc, mi Turne, iaces, miserandum et flebile corpus!"
            },
            {
                "verse": "Iam mutum et sine voce caput, quo pulchrior alter"
            },
            {
                "verse": "Non fuit in tota Ausonia nec gratior ullus"
            },
            {
                "verse": "Eloquio nec quis positis ingentior armis."
            },
            {
                "verse": "Nate, ubi forma nitens niveaque in fronte serenus"
            },
            {
                "verse": "Ille decor laetusque oculorum aspectus et altae"
            },
            {
                "verse": "Egregius cervicis honos? His gloria Martis"
            },
            {
                "verse": "Contigit hospitiis? Tali rediture paratu"
            },
            {
                "verse": "Discedens voluisti avidis te credere bellis?"
            },
            {
                "verse": "Heu mortem invisam, quae sola ultricibus armis"
            },
            {
                "verse": "Elatos frenas animos, communia toti"
            },
            {
                "verse": "Genti sceptra tenens aeternaque foedera servans,"
            },
            {
                "verse": "Quae magnos parvosque teris, quae fortibus aequas"
            },
            {
                "verse": "Imbelles populisque duces seniumque iuventae!"
            },
            {
                "verse": "Heu mortem obscuram! Quae causa indigna coegit"
            },
            {
                "verse": "Eripere atque meum crudeli vulnere natum"
            },
            {
                "verse": "Afficere? O felix tam grato caedis Amata"
            },
            {
                "verse": "Successu laetare tuae; quae tanta dolorum"
            },
            {
                "verse": "Fugisti monimenta gravisque immania casus"
            },
            {
                "verse": "Pondera! Quid misero genitori plura paratis,"
            },
            {
                "verse": "O superi? Natum rapuistis et Ardea flammis"
            },
            {
                "verse": "Consumpta in cinerem versa est; nunc aethera pennis"
            },
            {
                "verse": "Verberat. Ah me, Turne, tua plus caede cruento."
            },
            {
                "verse": "Deerat adhuc sors ista patris suprema senectae."
            },
            {
                "verse": "At vero quem saeva premunt et numina torquent,"
            },
            {
                "verse": "Illum incensa odiis atque acrem concita in iram"
            },
            {
                "verse": "Funditus evertunt miserum. Sic fata rotant res.\""
            },
            {
                "verse": "Dixerat: et multa illacrimans largo ora rigabat"
            },
            {
                "verse": "Perfusa imbre trahens duros e corde dolores,"
            },
            {
                "verse": "Qualis ubi incubuit validis Iovis unguibus ales"
            },
            {
                "verse": "Et parvum effuso divulsit sanguine fetum,"
            },
            {
                "verse": "Cerva videns miseri tristatur funere nati."
            },
            {
                "verse": "Postera lux latum splendore impleverat orbem;"
            },
            {
                "verse": "Tunc pater infractos fatali Marte Latinus"
            },
            {
                "verse": "Defecisse videns Italos totamque potenti"
            },
            {
                "verse": "Cedere fortunam Aeneae, bellique tumultum"
            },
            {
                "verse": "Ingentisque animo curas et foedera volvens"
            },
            {
                "verse": "Conubii promissa suae nataeque hymenaeos"
            },
            {
                "verse": "Praestantes vocat electos ex agmine toto"
            },
            {
                "verse": "Mille viros, qui Dardanium comitentur ad urbem"
            },
            {
                "verse": "Spectatum virtute ducem, iungitque togatos"
            },
            {
                "verse": "Multa oratores memorans, et euntibus ultro"
            },
            {
                "verse": "Imperat, ut quando auspiciis monitisque deorum"
            },
            {
                "verse": "Troianam miscere Italo cum sanguine gentem"
            },
            {
                "verse": "Expediat, placido intersint animoque revisant"
            },
            {
                "verse": "Aeneadasque vehant alta intra moenia laeti."
            },
            {
                "verse": "Interea ipse urbem labefactam et vulgus inerme"
            },
            {
                "verse": "Componit solidatque animos requiemque futuram"
            },
            {
                "verse": "Spondet et aeternam ventura in saecula pacem."
            },
            {
                "verse": "Inde iubet meritos turba plaudente triumphos"
            },
            {
                "verse": "Sublimesque domus fieri regalis honores;"
            },
            {
                "verse": "Atque alacris monet, unanimes ut fronte serena"
            },
            {
                "verse": "Occurrant genero venienti et pectore toto"
            },
            {
                "verse": "Excipiant gentem Iliacam partaeque quietis"
            },
            {
                "verse": "Gaudia et optatae diffundant pacis amores."
            },
            {
                "verse": "Iamque instructa cohors Teucrorum castra subibat"
            },
            {
                "verse": "Cincta comas ramis oleae pacemque rogabat."
            },
            {
                "verse": "Quam bonus Aeneas ad se intra regia duci"
            },
            {
                "verse": "Tecta iubet causamque viae laeto ore requirit."
            },
            {
                "verse": "Tunc senior sic incipiens ardentia Drances"
            },
            {
                "verse": "Verba movet nimium erepti pro funere Turni"
            },
            {
                "verse": "Exultans: \"O Troianae dux inclite gentis,"
            },
            {
                "verse": "Gloria spesque Phrygum, quo nec pietate nec armis"
            },
            {
                "verse": "Maior in orbe fuit: victi obtestamur et omnes"
            },
            {
                "verse": "Iuramus divos divasque, invitus in unum"
            },
            {
                "verse": "Conflatum vidit Latium et temerata Latinus"
            },
            {
                "verse": "Foedera, nec Phrygios umquam turbavit honores."
            },
            {
                "verse": "Quin natae, quando superum sic vota ferebant,"
            },
            {
                "verse": "Conubia et generum magno te optabat amore."
            },
            {
                "verse": "Sed quicquid tanto armorum flagrante tumultu"
            },
            {
                "verse": "Tantorum furiisque operum atque laboribus actum est,"
            },
            {
                "verse": "Id rapidus Turni et stimulis incensus iniquis"
            },
            {
                "verse": "Correptusque odiis furor attulit; ille negantes"
            },
            {
                "verse": "Invitasque dedit Latias in proelia gentes."
            },
            {
                "verse": "Illum omnis conversa cohors poscebat, ut armis"
            },
            {
                "verse": "Cederet et magnum sineret succedere pactis"
            },
            {
                "verse": "Conubiis Anchisiaden. Inde optimus ambas"
            },
            {
                "verse": "Iungebat palmas defessa aetate Latinus"
            },
            {
                "verse": "Confectus nimioque ardentem Marte rogabat."
            },
            {
                "verse": "Nec nostrae potuere preces inflectere durum"
            },
            {
                "verse": "Nec divum portenta animum, quin acrius ignem"
            },
            {
                "verse": "Spumabat ferus ore vomens bellumque ciebat."
            },
            {
                "verse": "At vero dignum invenit pro talibus ausis"
            },
            {
                "verse": "Exitium, qui te tandem victore momordit"
            },
            {
                "verse": "Nigrantem prostratus humum. Nunc improbus aedes"
            },
            {
                "verse": "Tartareas visurus eat quaeratque sub imo"
            },
            {
                "verse": "Nunc alias Acheronte acies aliosque hymenaeos."
            },
            {
                "verse": "Tu melior succede bonis Laurentibus heres."
            },
            {
                "verse": "In te omnis domus et fessi inclinata Latini"
            },
            {
                "verse": "Spes iacet. Unum omnes Itali super aurea mittunt"
            },
            {
                "verse": "Sidera et ingentem bello et caelestibus armis"
            },
            {
                "verse": "Extollunt, et vera canunt praeconia voces."
            },
            {
                "verse": "Te gravium veneranda patrum consultaque turba"
            },
            {
                "verse": "Invalidique aetate senes, te laeta iuventus"
            },
            {
                "verse": "Et cupidae matres, pueri innuptaeque puellae"
            },
            {
                "verse": "Unanimes aequo ore volunt Turnumque sub armis"
            },
            {
                "verse": "Exsultant cecidisse tuis; te tota precatur"
            },
            {
                "verse": "Ausonia et claris praestantem laudibus effert."
            },
            {
                "verse": "In te unum conversi oculi. pater ipse Latinus"
            },
            {
                "verse": "Iam senior sola haec longaevae munera vitae,"
            },
            {
                "verse": "Quod natam tibi iungat, habet, generique nepotes"
            },
            {
                "verse": "Troianos Italo admixtos in saecula mittat."
            },
            {
                "verse": "Ergo age, magne, veni, Teucrorum ductor, et altos"
            },
            {
                "verse": "Ingredere et celebres cape quos spondemus honores.\""
            },
            {
                "verse": "Finierat: cunctique eadem simul ore fremebant."
            },
            {
                "verse": "Quos pius Aeneas hilari cum fronte receptos"
            },
            {
                "verse": "Prosequitur paucis et amico pectore fatur:"
            },
            {
                "verse": "\"Nec vos nec placida solitum sub pace Latinum"
            },
            {
                "verse": "Arguerim, verum infesti violentia Turni"
            },
            {
                "verse": "Tantum opus, haud dubito, et tanti discrimina Martis"
            },
            {
                "verse": "Concivit, iuvenili autem plus laudis amore."
            },
            {
                "verse": "Quicquid id est tamen, Ausonii, nil pacta recuso"
            },
            {
                "verse": "Conubia et sanctam firmato foedere pacem"
            },
            {
                "verse": "Iungere. Rex idem imperium et veneranda tenebit"
            },
            {
                "verse": "Sceptra socer, statuentque mei mihi moenia Teucri,"
            },
            {
                "verse": "Et nomen natae urbis erit, sacrosque penates"
            },
            {
                "verse": "Adiciam. Vos communes in saecula leges"
            },
            {
                "verse": "Concordique pares animo mittetis amores."
            },
            {
                "verse": "Interea, quod restat adhuc, imponite flammis"
            },
            {
                "verse": "Corpora, quae duri miseranda insania belli"
            },
            {
                "verse": "Eripuit! Dehinc nos, quam primum crastina surget"
            },
            {
                "verse": "Clara dies, laeti Laurentia tecta petemus.\""
            },
            {
                "verse": "Dixerat, et tanto affatu conversa tenebant"
            },
            {
                "verse": "Ora simul stupefacti omnes et apertius ingens"
            },
            {
                "verse": "Mirantes pietatis opus. Mox robore vasto"
            },
            {
                "verse": "Congestas statuere pyras ignemque repostis"
            },
            {
                "verse": "Civibus immisere; altum super aethera fumus"
            },
            {
                "verse": "Evolat, atque atris caelum sublime tenebris"
            },
            {
                "verse": "Conditur. Innumeras ex omni rure trucidant"
            },
            {
                "verse": "Delectas pecudes et nigros terga iuvencos"
            },
            {
                "verse": "Immittuntque rogis. Latos incendia campos"
            },
            {
                "verse": "Enudant. Fremit impulsus clamoribus aer."
            },
            {
                "verse": "Iamque sequens clarum extulerat lux aurea Phoebum;"
            },
            {
                "verse": "Tunc Teucri Ausoniique omnes mixto agmine laeti"
            },
            {
                "verse": "Consedere in equis et gressum ad tecta movebant"
            },
            {
                "verse": "Laurenti atque altis erectam moenibus urbem,"
            },
            {
                "verse": "Ante omnes pius Aeneas, post ordine Drances"
            },
            {
                "verse": "Multa duci senior memorans, dehinc unica proles"
            },
            {
                "verse": "Ascanius multumque animi maturus Aletes"
            },
            {
                "verse": "Et gravis Ilioneus Mnestheusque acerque Serestus,"
            },
            {
                "verse": "Sergestus fortisque Gyas fortisque Cloanthus;"
            },
            {
                "verse": "Post alii mixtimque Itali Teucrique sequuntur."
            },
            {
                "verse": "Interea effusi stabant per moenia cives"
            },
            {
                "verse": "Primorumque manus alacres imbelleque vulgus"
            },
            {
                "verse": "Troianam cupido expectantes pectore turbam."
            },
            {
                "verse": "Et iam adventabant, placida quos fronte Latinus"
            },
            {
                "verse": "Occurrens magna excepit comitante caterva."
            },
            {
                "verse": "At postquam medio venientem ex agmine vidit"
            },
            {
                "verse": "Dardanium Aenean, vera haud illusit imago;"
            },
            {
                "verse": "Namque omnes super excellens atque altior ibat"
            },
            {
                "verse": "Et late regalem oculis spargebat honorem"
            },
            {
                "verse": "Sidereis. Tunc quam primum data copia fandi est"
            },
            {
                "verse": "Et voces capere optatasque adiungere dextras,"
            },
            {
                "verse": "Incipit et prior affatur sic ore Latinus:"
            },
            {
                "verse": "\"Venisti tandem, cupidum nec fixa fefellit"
            },
            {
                "verse": "Spes animum, lux Troianae clarissima gentis,"
            },
            {
                "verse": "Magnorum quem iussa deum tot casibus actum"
            },
            {
                "verse": "Italia et nostris voluerunt sistere tectis,"
            },
            {
                "verse": "Quamquam humana furens nimis ausa licentia sanctas"
            },
            {
                "verse": "Turbarit leges et divum exciverit iras,"
            },
            {
                "verse": "Quin etiam invitum totiens meque arma negantem"
            },
            {
                "verse": "Crediderit duri perferre pericula Martis."
            },
            {
                "verse": "Factum etenim, sed nec parvo: sat numina iustas"
            },
            {
                "verse": "Indignata animis misere ultricia poenas."
            },
            {
                "verse": "Nunc age, magne Phrygum ductor, quando omnis origo"
            },
            {
                "verse": "Seditionis abest et tanti criminis auctor,"
            },
            {
                "verse": "Conubiis succede et promissis hymenaeis."
            },
            {
                "verse": "Sunt mihi regna, manent erectis oppida muris."
            },
            {
                "verse": "Sola autem fessae spes unica nata senectae:"
            },
            {
                "verse": "Te generum et natum tempus complector in omne.\""
            },
            {
                "verse": "Quem contra bonus Aeneas: \"Rex maxime, nullam"
            },
            {
                "verse": "Te causam armorum et tanti movisse tumultus"
            },
            {
                "verse": "Crediderim sacrae cupientem foedera pacis;"
            },
            {
                "verse": "Et si qua est, pone hanc animo, precor, optime, curam."
            },
            {
                "verse": "Nunc adsum et patrem et socerum te laetus in omnis"
            },
            {
                "verse": "Accipio casus. Magni mihi surget imago"
            },
            {
                "verse": "Anchisae et rursum ardebo genitoris amore.\""
            },
            {
                "verse": "Talibus orabant inter se et tecta subibant"
            },
            {
                "verse": "Regia. Tum studio effusae matresque nurusque"
            },
            {
                "verse": "Longaevique patres stabant iuvenumque cohortes"
            },
            {
                "verse": "Pulchra revisentes Troianae corpora gentis."
            },
            {
                "verse": "Ante omnes magnum Aenean cupidoque notabant"
            },
            {
                "verse": "Altum animo genus et praestantem frontis honorem"
            },
            {
                "verse": "Quaesitamque alacres pacemque optata quietis"
            },
            {
                "verse": "Munera laudabant. Ceu quando longus et ingens"
            },
            {
                "verse": "Ignavos tenuit resolutis nubibus imber"
            },
            {
                "verse": "Agricolas curvumque diu requievit aratrum,"
            },
            {
                "verse": "Tunc, si clarus equos spatioso limine Titan"
            },
            {
                "verse": "Laxet et aurato caelum splendore serenet,"
            },
            {
                "verse": "Laetitia exundant et sese hortantur agrestes,"
            },
            {
                "verse": "Non secus Ausonii tam laeto in tempore rerum"
            },
            {
                "verse": "Composuere animos. Et iam rex alta Latinus"
            },
            {
                "verse": "Atria regalisque aditus intrarat et una"
            },
            {
                "verse": "Optimus Aeneas, sequitur quem pulcher Iulus,"
            },
            {
                "verse": "Dehinc Itali mixtique Phryges. Tum splendida lato"
            },
            {
                "verse": "Applausu et laeto completur regia coetu."
            },
            {
                "verse": "Haec inter matrum innumera nuruumque caterva"
            },
            {
                "verse": "In medium comitata venit Lavinia virgo"
            },
            {
                "verse": "Sidereos deiecta oculos; quam Troius heros"
            },
            {
                "verse": "Virtute et forma ingentem, mirabile dictu,"
            },
            {
                "verse": "Ut vidit, primo aspectu stupefactus inhaesit"
            },
            {
                "verse": "Et secum Turni casus miseratus acerbos,"
            },
            {
                "verse": "Qui haud parva spe ductus ovans in proelia tantos"
            },
            {
                "verse": "Civisset motus durisque arsisset in armis."
            },
            {
                "verse": "Tum vero aeterno iunguntur foedera nexu"
            },
            {
                "verse": "Conubii et multa cum laude canunt hymenaeum"
            },
            {
                "verse": "Et laetam vocem per regia tecta volutant."
            },
            {
                "verse": "Dehinc plausus fremitusque altum super aera mittunt."
            },
            {
                "verse": "At fidum interea Aeneas affatur Achatem,"
            },
            {
                "verse": "Vadat et Andromachae quondam data munera, vestes"
            },
            {
                "verse": "Intextas auro ferat et, quod saepe solebat,"
            },
            {
                "verse": "Dum res Troianae stabant, circumdare collo,"
            },
            {
                "verse": "Auratum gemmis circumsaeptumque monile,"
            },
            {
                "verse": "Praeterea magnum cratera, in pignus amoris"
            },
            {
                "verse": "Quem Priamus patri Anchisae donaverat olim."
            },
            {
                "verse": "Nec mora, iussa sequens pulcherrima portat Achates"
            },
            {
                "verse": "Munera. Tunc socer ingentem cratera Latinus"
            },
            {
                "verse": "Donatum capit, at coniunx Lavinia vestes"
            },
            {
                "verse": "Atque monile decens. Placido dehinc pectore sese"
            },
            {
                "verse": "Demulcent variisque trahunt sermonibus horas."
            },
            {
                "verse": "Et iam tarda epulas fugientis tempora lucis"
            },
            {
                "verse": "Poscebant; mox regali convivia luxu"
            },
            {
                "verse": "Effundunt latosque alta intra tecta paratus."
            },
            {
                "verse": "Convenere omnes strato discumbere in ostro"
            },
            {
                "verse": "Deliciis iussi et dapibus se inferre futuris."
            },
            {
                "verse": "Dat manibus cristallus aquas, mensisque reponunt"
            },
            {
                "verse": "Flaventem Cererem. Tum laeta fronte ministri"
            },
            {
                "verse": "Innumeri magno distinguunt ordine curas:"
            },
            {
                "verse": "Pars dapibus reficit mensas, pars pocula miscet"
            },
            {
                "verse": "Craterasque replet, nunc hac, nunc volvitur illac"
            },
            {
                "verse": "Turba frequens varios miscetque per atria motus."
            },
            {
                "verse": "At puerum pater immotis spectabat Iulum"
            },
            {
                "verse": "Luminibus vultum admirans moresque Latinus"
            },
            {
                "verse": "Et graviter puerili ex ore cadentia verba"
            },
            {
                "verse": "Maturumque animum ante annos, et multa rogabat"
            },
            {
                "verse": "Permixtas referens voces. Dehinc oscula figens"
            },
            {
                "verse": "Dulcia complexum manibus iunctumque fovebat,"
            },
            {
                "verse": "Et nimium exsultans felicem et munere divum"
            },
            {
                "verse": "Donatum Aeneam pro tali prole ferebat."
            },
            {
                "verse": "Postquam epulis compressa fames, traducere longam"
            },
            {
                "verse": "Incipiunt fando et labentem fallere noctem,"
            },
            {
                "verse": "Nunc duros Troiae casus gentesque Pelasgas,"
            },
            {
                "verse": "Nunc fera Laurentis memorantes proelia pugnae,"
            },
            {
                "verse": "Quo primum diffusae acies, quo tela vicissim"
            },
            {
                "verse": "Pulsa loco, qui primus ovans invaserit agmen"
            },
            {
                "verse": "Fulmineumque ardens in equo madefecerit ensem."
            },
            {
                "verse": "Praecipue Tros Aeneas seniorque Latinus"
            },
            {
                "verse": "Magnorum heroum Latiique antiqua potentis"
            },
            {
                "verse": "Gesta recensebant fugientemque horrida nati"
            },
            {
                "verse": "Arma sui Saturnum Italis latuisse sub oris;"
            },
            {
                "verse": "Hinc Latium dixisse genusque in montibus altis"
            },
            {
                "verse": "Composuisse vagum legesque et iura dedisse"
            },
            {
                "verse": "Et Bacchi et frugum cultus; dehinc tecta secutum"
            },
            {
                "verse": "Esse paterna Iovem, utque Electra Atlantide cretus"
            },
            {
                "verse": "Iasio Idaeas caeso Phrygiae isset ad urbes"
            },
            {
                "verse": "Dardanus, ex Corytho multa cum gente profectus;"
            },
            {
                "verse": "Utque insignem aquilam dono et Iove patre superbus"
            },
            {
                "verse": "Hectoreae gentis signum, illustresque tulisset"
            },
            {
                "verse": "Primus avum titulos, Troianae stirpis origo."
            },
            {
                "verse": "Talibus atque aliis inter se longa trahebant"
            },
            {
                "verse": "Tempora. Tum fremitus laetaeque per atria voces"
            },
            {
                "verse": "Alta volant, strepitu ingenti tectum omne repletur."
            },
            {
                "verse": "Dant lucem flammae et lato splendore coruscant."
            },
            {
                "verse": "Consurgunt Phryges, et cithara resonante sequuntur"
            },
            {
                "verse": "Ausonii, et plausum ingeminant seque agmine toto"
            },
            {
                "verse": "Permiscent variantque pedes raptimque feruntur."
            },
            {
                "verse": "Et iam festa novem largo conubia luxu"
            },
            {
                "verse": "Attigerant celebrata dies; tum maximus heros"
            },
            {
                "verse": "Aeneas urbem curvo signabat aratro"
            },
            {
                "verse": "Fundabatque domos et amictas aggere fossas."
            },
            {
                "verse": "Ecce autem, fatu haud parvum, diffundere flammam"
            },
            {
                "verse": "Ingentem et fulgore levem et se nubibus altis"
            },
            {
                "verse": "Miscentem e summo Lavinia vertice visa est."
            },
            {
                "verse": "Obstupuit pater Aeneas duplicesque tetendit"
            },
            {
                "verse": "Ad caelum cum voce manus: \"Si, Iuppiter, umquam"
            },
            {
                "verse": "Gens monitis Troiana tuis terraque marique"
            },
            {
                "verse": "Paruit imperiisque libens, si, numina, vestras"
            },
            {
                "verse": "Si metui coluique aras, per si quid agendum est,"
            },
            {
                "verse": "Quod restat, placidam felici afferte quietem"
            },
            {
                "verse": "Augurio et firmate malisque imponite finem!\""
            },
            {
                "verse": "Talia iactantem circumstetit aurea mater"
            },
            {
                "verse": "Se Venerem confessa almo et sic edidit ore:"
            },
            {
                "verse": "\"Nate, animo pone hanc curam et meliora capesse"
            },
            {
                "verse": "Signa deum gaudensque bonis succede futuris."
            },
            {
                "verse": "Nunc tibi parta quies nunc meta extrema laborum,"
            },
            {
                "verse": "Nunc tandem optatam componunt saecula pacem."
            },
            {
                "verse": "Nec flammam ad caelos perlatam e vertice carae"
            },
            {
                "verse": "Coniugis horresce; at constantem dirige mentem."
            },
            {
                "verse": "Namque erit illa, tuum celebri quae sanguine nomen"
            },
            {
                "verse": "Troianosque auctura duces ad sidera mittat."
            },
            {
                "verse": "Haec tibi magnanimos sublimi prole nepotes"
            },
            {
                "verse": "Conferet, egregiis qui totum laudibus orbem"
            },
            {
                "verse": "Complebunt totumque sua virtute potentes"
            },
            {
                "verse": "Sub iuga victoresque trahent, quos gloria summo"
            },
            {
                "verse": "Oceanum transgressa ingens aequabit Olympo;"
            },
            {
                "verse": "Quos tandem post innumera atque illustria rerum"
            },
            {
                "verse": "Gesta deos factura vehet super aethera virtus."
            },
            {
                "verse": "Hanc flammam ventura tuae praeconia gentis"
            },
            {
                "verse": "Designant; hoc Omnipotens e culmine signum"
            },
            {
                "verse": "Sidereo dedit. At tantarum in munera laudum,"
            },
            {
                "verse": "Quam statuis, dicas a nomine coniugis urbem."
            },
            {
                "verse": "Praeterea sacros Troia ex ardente penates"
            },
            {
                "verse": "Ereptos compone nova intra moenia et altos"
            },
            {
                "verse": "Infer ad aeternum mansuros tempus honores."
            },
            {
                "verse": "Hi, tibi mira feram, tanto urbis amore trahentur,"
            },
            {
                "verse": "Ut vecti ad sedes alias loca prima Latini"
            },
            {
                "verse": "Sponte sua repetant iterumque iterumque reversi."
            },
            {
                "verse": "O felix, quem tanta manent! Dehinc pace tenebis"
            },
            {
                "verse": "Sub placida gentem Iliacam. Post fessus et aevo"
            },
            {
                "verse": "Confectus tandem Elysias socer ibit ad umbras."
            },
            {
                "verse": "Succedes sceptro atque Italis dominabere leges"
            },
            {
                "verse": "Communes Teucrisque ferens. Tum laetus ad altum"
            },
            {
                "verse": "Te mittes caelum. Sic stat sententia divum.\""
            },
            {
                "verse": "Dixit, et inde leves fugiens se vexit in auras."
            },
            {
                "verse": "Aeneas tanto stupefactam numine mentem"
            },
            {
                "verse": "Percussus divae peragit mandata parentis."
            },
            {
                "verse": "Et iam compositos felici in pace regebat"
            },
            {
                "verse": "Dardanidas. Et iam decedens sceptra Latinus"
            },
            {
                "verse": "Liquerat, et pius Aeneas successerat, omnem"
            },
            {
                "verse": "Ausoniam lataque potens dicione tenebat."
            },
            {
                "verse": "Iam paribus Phryges atque Itali se moribus ultro"
            },
            {
                "verse": "Et socia ingenti firmabant pectora amore"
            },
            {
                "verse": "Concordique aequas miscebant foedere leges."
            },
            {
                "verse": "Tum medio Venus exsultans se immisit Olympo"
            },
            {
                "verse": "Ante Iovem et complexa pedes sic ore locuta est:"
            },
            {
                "verse": "\"Omnipotens genitor, qui solus ab aethere summo"
            },
            {
                "verse": "Cuncta moves, qui res hominum curasque recenses,"
            },
            {
                "verse": "Dum Teucros traheret fortuna inimica, recordor,"
            },
            {
                "verse": "Spondebas finem aerumnis rebusque salutem."
            },
            {
                "verse": "Nec tua te promissa, pater, sententia fallit;"
            },
            {
                "verse": "Namque omnes gaudere sacra tres pace per annos"
            },
            {
                "verse": "Viderunt Italae nullo discrimine partes."
            },
            {
                "verse": "Verum ad siderei missurum culmina caeli"
            },
            {
                "verse": "Pollicitus magnum Aenean meritumque ferebas"
            },
            {
                "verse": "Illaturum astris. Quid nunc sub pectore versas?"
            },
            {
                "verse": "Iamque optat matura polos Aeneia virtus.\""
            },
            {
                "verse": "Olli hominum sator atque deum dedit oscula ab alto"
            },
            {
                "verse": "Pectore verba ferens: \"Quantum, Cytherea, potentem"
            },
            {
                "verse": "Aeneam Aeneadasque omnes infessus amavi"
            },
            {
                "verse": "Et terra et pelago et per tanta pericula vectos,"
            },
            {
                "verse": "Nosti, et saepe equidem indolui commotus amore,"
            },
            {
                "verse": "Nata, tuo, tandemque malis Iunone secunda"
            },
            {
                "verse": "Imposui finem. Nunc stat sententia menti,"
            },
            {
                "verse": "Qua ductorem alto Phrygium succedere caelo"
            },
            {
                "verse": "Institui, et firma est; numeroque inferre deorum"
            },
            {
                "verse": "Constat, et id concedo libens. Tu, si quid in ipso"
            },
            {
                "verse": "Mortale est, adime, atque astris ingentibus adde."
            },
            {
                "verse": "Quin si alios sua habet virtus, qui laude perenni"
            },
            {
                "verse": "Accingant sese gestis praestantibus orbem"
            },
            {
                "verse": "Exornent, illos rursum super aethera mittam.\""
            },
            {
                "verse": "Assensere omnes superi nec regia Iuno"
            },
            {
                "verse": "Abnuit, at magnum Aenean suadebat ad ipsum"
            },
            {
                "verse": "Efferri caelum et voces addebat amicas."
            },
            {
                "verse": "Tum Venus aerias descendit lapsa per auras"
            },
            {
                "verse": "Laurentumque petit. Vicina Numicius undis"
            },
            {
                "verse": "Flumineis ubi currit in aequora harundine tectus."
            },
            {
                "verse": "Hunc corpus nati abluere et deferre sub undas,"
            },
            {
                "verse": "Quicquid erat mortale, iubet. Dehinc laeta recentem"
            },
            {
                "verse": "Felicemque animam secum super aera duxit,"
            },
            {
                "verse": "Immisitque Aeneam astris, quem Iulia proles"
            },
            {
                "verse": "Indigetem appellat templisque imponit honores."
            }
        ]
    ]
}