{
    "author": "Ugolino Verino",
    "title": "Flametta",
    "url": "http://www.poetiditalia.it/texts/VERINO|flam|001",
    "text": [
        [],
        [
            {
                "verse": "Laurenti Medices, lydi spes certa leonis,"
            },
            {
                "verse": "Hoc tibi devotum suscipe laetus opus."
            },
            {
                "verse": "Exiguo quamvis teneros ludamus amores"
            },
            {
                "verse": "Carmine, nec grandis spiritus in ore sonet,"
            },
            {
                "verse": "Attamen inserui nonnumquam seria ludis,"
            },
            {
                "verse": "Ne levis ex omni parte libellus eat."
            },
            {
                "verse": "Et licet angusta modularer carmen avena,"
            },
            {
                "verse": "Saepe pater tuus est et mihi dictus avus."
            },
            {
                "verse": "Hunc tu si dignum medicos habitare Penates"
            },
            {
                "verse": "Duxeris, atque tuos inter habere libros,"
            },
            {
                "verse": "Tunc mala vesani contemnet scommata vulgi,"
            },
            {
                "verse": "Et medica vivet tutus in arce diu."
            },
            {
                "verse": "Sin castigatas penitus non impleat aures"
            },
            {
                "verse": "Atque aliquo infirmus claudicet ille loco,"
            },
            {
                "verse": "Ignoscas, oro, nimium iuvenilibus annis,"
            },
            {
                "verse": "Et tantum ingenii semina cerne mei."
            },
            {
                "verse": "Nam mihi quinta licet vixdum contingere lustra"
            },
            {
                "verse": "Vitae, et iam nobis excidit istud opus."
            },
            {
                "verse": "Quid si pegaseo nitidus se in fonte libellus"
            },
            {
                "verse": "Abluit, et nostri si placuere sales,"
            },
            {
                "verse": "Tunc dabit ingenio haec tantas fiducia vires,"
            },
            {
                "verse": "Ut tentem altiloquo grandia ferre pede."
            },
            {
                "verse": "Per te, Laurenti, laurus parnasia floret,"
            },
            {
                "verse": "Cum faveas doctis doctus et ipse viris."
            },
            {
                "verse": "Praestitit hoc Petri et magni clementia Cosmi"
            },
            {
                "verse": "Semper ut egregios tollat ad astra viros."
            },
            {
                "verse": "Sic Medicum toto nomen celebrabitur orbe,"
            },
            {
                "verse": "Nec finem imponet laudibus ulla dies."
            }
        ],
        [
            {
                "verse": "Hos quicumque meos tanges studiose libellos,"
            },
            {
                "verse": "Contractae frontis pone supercilium:"
            },
            {
                "verse": "Lascivis elegis dulces cantantur amores"
            },
            {
                "verse": "Unde suum nomen flebile carmen habet."
            },
            {
                "verse": "Saeva sophocleo cantanda tragedia versu est,"
            },
            {
                "verse": "Magna maroneis bella sonanda tubis,"
            },
            {
                "verse": "Ipsa menandreo gaudet comoedia socco,"
            },
            {
                "verse": "In lyricis Sappho est femina prima modis,"
            },
            {
                "verse": "(Cum lyricis elegos pariter dedit illa sonoros"
            },
            {
                "verse": "Docta cupidineos illa referre pedes),"
            },
            {
                "verse": "Grandius Alcaeus plectro pulsavit eburno,"
            },
            {
                "verse": "Non tamen auratam dulcius iste lyram:"
            },
            {
                "verse": "Omnia divini non possunt dicere vates."
            },
            {
                "verse": "Unicuique deus plusve minusve dedit."
            },
            {
                "verse": "Hic melius pugnam canit, aptius alter amorem,"
            },
            {
                "verse": "Et pariter laude est dignus uterque sua;"
            },
            {
                "verse": "Historias alius scribit sermone soluto"
            },
            {
                "verse": "Antiquae excrutans nobilitatis opus;"
            },
            {
                "verse": "Hic nitidis stellis celatum dicet Olympum"
            },
            {
                "verse": "Et quantum nobis sidera quidque ferant;"
            },
            {
                "verse": "Ast alius melius spirantia marmora ducit,"
            },
            {
                "verse": "Moreque Iapeti de pollice fingit humum."
            },
            {
                "verse": "Sunt et Apellea qui pingunt arte tabellas,"
            },
            {
                "verse": "Vivida sunt qui nunc mollius aera trahunt;"
            },
            {
                "verse": "Ast alii sacri solvunt aenigmata iuris,"
            },
            {
                "verse": "Tristibus enodant vincula caeca reis;"
            },
            {
                "verse": "Ille arma horrendi sequitur mavortia belli,"
            },
            {
                "verse": "Tranquille et tute hic otia pacis amat;"
            },
            {
                "verse": "Impiger ad Mauros et nigros currit ad Indos"
            },
            {
                "verse": "Mercator fugiens pauperis omne malum;"
            },
            {
                "verse": "Deditus hic ruri civilia munera temnit"
            },
            {
                "verse": "Exculti felix ruris amena colens."
            },
            {
                "verse": "Quisque suae sequitur naturae semina pronus,"
            },
            {
                "verse": "Omnibus hinc rerum discolor usus adest."
            },
            {
                "verse": "Quot vivunt homines, tot sunt diversa sequentes,"
            },
            {
                "verse": "Velle nec est unum, quod cupis ille fugit."
            },
            {
                "verse": "Mi teneros versus Musae tribuere benignae,"
            },
            {
                "verse": "Ludereque imparibus mi tribuere modis,"
            },
            {
                "verse": "Dum iuvenis, dum sum flagranti pronus amori,"
            },
            {
                "verse": "Ast alios mores cana senecta feret."
            },
            {
                "verse": "Sunt licet hi mores mihi nunc quos posset aperta"
            },
            {
                "verse": "Quique bonos solitus fronte probare Cato."
            },
            {
                "verse": "Mens sincera manet quamvis scribantur amores,"
            },
            {
                "verse": "Materiam talem flagitat istud opus."
            },
            {
                "verse": "Quod tua si nostros damnat censura libellos,"
            },
            {
                "verse": "Orbae cor dicam tygridis esse tibi."
            }
        ],
        [
            {
                "verse": "Crede mihi, nimium properas tener ire, libelle,"
            },
            {
                "verse": "Et fugere antiquos, tecta paterna, Lares."
            },
            {
                "verse": "Impia nonne times ventosi murmura vulgi,"
            },
            {
                "verse": "Cumque velis nequeas ipse redire domum?"
            },
            {
                "verse": "Tristia tam docti peregrini iudicis ora"
            },
            {
                "verse": "Non horres, quem sic officiose petis?"
            },
            {
                "verse": "Vade, sed heu poteras nobiscum tutius esse:"
            },
            {
                "verse": "Deprehensis quotiens flebis inepte notis!"
            }
        ],
        [
            {
                "verse": "Ne, Flametta, tuum mireris carmina vatem"
            },
            {
                "verse": "Tam subito sumpta concinuisse lyra,"
            },
            {
                "verse": "Non haec aonides dictant, pia turba, puellae,"
            },
            {
                "verse": "Quae iuga gorgoneo fonte rigata colunt,"
            },
            {
                "verse": "Non mihi Parnasi gemino sub vertice Phoebus"
            },
            {
                "verse": "Dictitat, aetherei qui regit astra poli,"
            },
            {
                "verse": "Sed mea qui flavis confodit pectora telis,"
            },
            {
                "verse": "Purpureus nobis verba ministrat Amor."
            },
            {
                "verse": "Nam te cum vidi subito, o pulcherrima rerum,"
            },
            {
                "verse": "Quam sensi ardentes ire per ossa faces!"
            },
            {
                "verse": "Inscius obstupui tanti quae causa furoris"
            },
            {
                "verse": "Esset, et insomnis cur ego semper eram,"
            },
            {
                "verse": "Donec acidalia pulcher cum matre Cupido"
            },
            {
                "verse": "Dixit, et ardoris reddita causa mihi est."
            },
            {
                "verse": "Sydereas postquam aspexi, tua lumina, flamas,"
            },
            {
                "verse": "Quae mihi phoebeae lampadis instar erant,"
            },
            {
                "verse": "Cum faciem vidi nitidam flavosque capillos,"
            },
            {
                "verse": "Phoebe, tuas possent qui superare comas,"
            },
            {
                "verse": "Principium hinc lacrymae nostrique habuere dolores,"
            },
            {
                "verse": "Nequitiae inde meae tristis origo fuit."
            },
            {
                "verse": "Me miserum! Quid agam? Magno pudor obstat amori."
            },
            {
                "verse": "Me sancti mores, me tua forma rapit."
            },
            {
                "verse": "Sed timeo famam, terrent me scommata vulgi,"
            },
            {
                "verse": "Iactor ut in tumidis concita navis aquis,"
            },
            {
                "verse": "Quam gelidus vexat Boreas Eurusque protervus,"
            },
            {
                "verse": "Quam tepidus Zephirus, quam niger Auster agunt."
            },
            {
                "verse": "Sic agor infelix, variis sic pectora curis"
            },
            {
                "verse": "Vexantur, misero non datur ulla quies."
            },
            {
                "verse": "Ante meos oculos fulgens semper tua imago est,"
            },
            {
                "verse": "Formaque mente mea cernitur usque tua,"
            },
            {
                "verse": "Et dulces risus moresque in cuncta venustos,"
            },
            {
                "verse": "Denique quicquid agis mens mea semper amat."
            },
            {
                "verse": "Seu pia virgineam cum festis viseris aedem,"
            },
            {
                "verse": "Templa Reparatae tunc coluisse iuvat."
            },
            {
                "verse": "Ah, quotiens furtim spectavi numquid adesses,"
            },
            {
                "verse": "Cum vos urgeret turba proterva procum."
            },
            {
                "verse": "O si mixta viris spartanae more palestrae"
            },
            {
                "verse": "Tractaret varios tusca puella iocos,"
            },
            {
                "verse": "Tunc flava solus tecum luctarer arena,"
            },
            {
                "verse": "Et sine te nullum perficeretur opus."
            },
            {
                "verse": "Seu nos Pyeridum studiis aleremur in isdem,"
            },
            {
                "verse": "Tunc ego quae legeres carmina multa darem."
            },
            {
                "verse": "Pocula plena daret nobis formosus Apollo,"
            },
            {
                "verse": "Ippocrineas combiberemus aquas."
            },
            {
                "verse": "Femineas vates non dedignata Thalia est,"
            },
            {
                "verse": "Saepe harum lauro cinxit Apollo comas,"
            },
            {
                "verse": "Carminibus sacrae cecinerunt multa. Sybillae,"
            },
            {
                "verse": "Carmine responsum pythia virgo dabat."
            },
            {
                "verse": "Ingenuas spretis tractarunt vilibus artes,"
            },
            {
                "verse": "Nec par materiae his defuit ingenium."
            },
            {
                "verse": "Nonne diserta suos docuit Cornelia Gracchos?"
            },
            {
                "verse": "Chrysippum erudiit quam bene docta parens."
            },
            {
                "verse": "Lesbia non Sapho (quid enim lascivius illa est?)"
            },
            {
                "verse": "Dulce pharetrati lusit amoris opus?"
            },
            {
                "verse": "Versibus haec lyricis fidibus modulata canoris"
            },
            {
                "verse": "Dixit et alternos docta puella modos."
            },
            {
                "verse": "Nemo dat huic vitio quod amaverit illa Phaonem,"
            },
            {
                "verse": "Vel quia trinacrias oderit illi nurus."
            },
            {
                "verse": "Sed quid ego haec frustra? Rumpunt suspiria pectus."
            },
            {
                "verse": "Me miserum! Inque dies saevius urget amor."
            },
            {
                "verse": "Non amor est herbis, non est medicabile arte,"
            },
            {
                "verse": "Decipit ille viros, decipit ille deos."
            },
            {
                "verse": "Aeripedes tauros domuit vigilemque draconem"
            },
            {
                "verse": "Et messem armatam Phasis iniqua virum,"
            },
            {
                "verse": "Omnia carminibus superavit praeter amorem;"
            },
            {
                "verse": "Sic scelerum poenas sanguinolenta dedit."
            },
            {
                "verse": "Dulichios Circes mutavit carmine nautas:"
            },
            {
                "verse": "Hic lupus, iste ursus et ille leo est."
            },
            {
                "verse": "Philtra cupidineas minime vitare sagittas"
            },
            {
                "verse": "Unius pueri non potuere dolos."
            },
            {
                "verse": "Non opis inventor medicae deceptus amore"
            },
            {
                "verse": "Admeti niveas pavit Apollo boves!"
            },
            {
                "verse": "Quis deus et quantus qui nobis tempora ponit,"
            },
            {
                "verse": "Quique altum rapidis aethera currit equis."
            },
            {
                "verse": "Hei mihi, nulla cibi est, placidae nec cura quietis,"
            },
            {
                "verse": "Somnus abit, lentus crescit in ore cibus."
            },
            {
                "verse": "Saepe mihi genitor Cur es maestissimus?, inquit,"
            },
            {
                "verse": "En age, dic taciti quae tibi causa mali est."
            },
            {
                "verse": "Erubui tacuique diu, capitisque dolores"
            },
            {
                "verse": "Post finxi, vetuit dicere vera pudor."
            },
            {
                "verse": "Saepe tuum nomen carae pro nomine matris"
            },
            {
                "verse": "Excidit, et verbis prodor ab ipse meis."
            },
            {
                "verse": "Forsitan et minimo dum nocte sopore quiesco,"
            },
            {
                "verse": "Prodidit arcanos inscia lingua sonos."
            },
            {
                "verse": "Mens vigilat semper, curisque obpressa diurnis,"
            },
            {
                "verse": "Per somnos solita est multa tacenda loqui."
            },
            {
                "verse": "Heu nimis insidiosa meae, Cytherea, iuventae,"
            },
            {
                "verse": "Num desunt alii quos tua tela petant?"
            },
            {
                "verse": "Quid tibi laudis erit miserum vicisse Verinum"
            },
            {
                "verse": "Arte, Venus? summum dedecus istud erit."
            },
            {
                "verse": "Tuque, puer Veneris, solus qui saeva Tonantis"
            },
            {
                "verse": "Fulmina contemnis, cur mea fata petis?"
            },
            {
                "verse": "Parcite ne moriar primis ego miles in annis,"
            },
            {
                "verse": "Vostra sequi ut possim signa, Cupido, senex."
            },
            {
                "verse": "Tu quoque quam mollis fortassis epistola laedet,"
            },
            {
                "verse": "Parce, haec insanus scribere cogit amor."
            },
            {
                "verse": "Ardentis iuvenis carmen miserabile tange,"
            },
            {
                "verse": "Ad lacrimas nostras ferrea semper eris?"
            },
            {
                "verse": "Tu quoque penneia si Daphne immitior esses,"
            },
            {
                "verse": "Flecteris precibus, flamea virgo, meis."
            },
            {
                "verse": "Pulchra verecundo tua tinges ora rubore:"
            },
            {
                "verse": "Et mea, si nescis, ora pudore rubent."
            },
            {
                "verse": "Carmina quae sint dedecoris preconia nostri"
            },
            {
                "verse": "Scribam, sed nullum carmine crimen erit."
            },
            {
                "verse": "Hoc grai atque itali plures scripsere poetae,"
            },
            {
                "verse": "Damnat et hos nemo, cur ego plectar amans?"
            },
            {
                "verse": "Ne falsa insani timeas dicteria vulgi,"
            },
            {
                "verse": "Hic tantum biduo rumor acerbus erit."
            },
            {
                "verse": "Si bene celetur canos adolescet in annos,"
            },
            {
                "verse": "Et nisi mors nostri finis amoris erit."
            }
        ],
        [
            {
                "verse": "Roma licet iactet pulchras habuisse puellas"
            },
            {
                "verse": "Quarum nunc tantum nomen inane manet,"
            },
            {
                "verse": "Cinthia vel Nemesis romanae gloria gentis"
            },
            {
                "verse": "Xandrae cesserunt illa vel illa tamen."
            },
            {
                "verse": "At nunc quae nostro celebrata est carmine virgo,"
            },
            {
                "verse": "Flametta, etruscae gloria gentis erit."
            }
        ],
        [
            {
                "verse": "Iam gelidus Boreas arninas contrahit undas,"
            },
            {
                "verse": "Pigraque sithonia iam tegit arva nive;"
            },
            {
                "verse": "Cumque suos sistunt veloces flumina cursus,"
            },
            {
                "verse": "Nunc in navali sicca carina latet,"
            },
            {
                "verse": "Nunc volucres silvis condunt se et carmine nullo"
            },
            {
                "verse": "Nec querulis mulcent frondea rura modis."
            },
            {
                "verse": "Stat pecus in stabulis, recubat peronatus ad ignem"
            },
            {
                "verse": "Pastor, brumali sydere cuncta rigent."
            },
            {
                "verse": "Me solum flamae rapiunt, me fervidus ignis"
            },
            {
                "verse": "Urit, et in tanto frigore fervet amor."
            },
            {
                "verse": "Sed nimis, ah, verum sumpsit de nomine flamae"
            },
            {
                "verse": "Flametta, ardoris maxima flama mei."
            },
            {
                "verse": "Ecce nive aspersum potuit me quisque videre"
            },
            {
                "verse": "Torqueret pilas cum nivis illa mihi."
            },
            {
                "verse": "Saeva nimis numquam dum torquet dixit amice:"
            },
            {
                "verse": "Accipe quod gratum munus habere velis."
            },
            {
                "verse": "Inter mille procos sed cum millesimus essem,"
            },
            {
                "verse": "Ultima vix tecum pars in amore fuit."
            },
            {
                "verse": "Hei mihi rivalem nunc hunc, nunc aspicis illum,"
            },
            {
                "verse": "Frigidius glacie tunc mihi pectus erat."
            },
            {
                "verse": "Et tamen in gelido caluerunt pectore flamae,"
            },
            {
                "verse": "Tempore sic uno frigus et ardor erat."
            },
            {
                "verse": "Non decet esse levem cum sis formosa puella:"
            },
            {
                "verse": "Tincta verecundo forma pudore placet."
            },
            {
                "verse": "Si vis, crede mihi: longum iungamus amorem,"
            },
            {
                "verse": "Una fides ambos, unus habebit amor."
            },
            {
                "verse": "Miretur tardo repens pede curva senecta"
            },
            {
                "verse": "Felices uno nos simul esse toro."
            },
            {
                "verse": "Et si Tithoni, pilii si Nestoris annos"
            },
            {
                "verse": "Vivere fata sinant, tu mea semper eris."
            },
            {
                "verse": "Non me Matusalem, non aetas tota Sybillae"
            },
            {
                "verse": "Mutabit, maneas dummodo fida mihi."
            },
            {
                "verse": "Siqua fides rebus dictei est danda tiranni,"
            },
            {
                "verse": "Nos simul ad virides ibimus elisios."
            },
            {
                "verse": "Est locus irrigui viridis prope fluminis undam,"
            },
            {
                "verse": "Frondibus assiduis arboribusque nitens,"
            },
            {
                "verse": "Quem circum maculis volitat signata cruentis"
            },
            {
                "verse": "Pectus iam Prognes ales amica viris,"
            },
            {
                "verse": "Atque oblita trucis Thereos Philomela canoros"
            },
            {
                "verse": "Sub densis umbris concinit ore sonos."
            },
            {
                "verse": "Has inter fluvialis olor gratissima Phoebo"
            },
            {
                "verse": "Ales et humani psitacus oris adest."
            },
            {
                "verse": "His nos carminibus silvas habitemus opacas,"
            },
            {
                "verse": "In quibus assiduis murmurat aura sonis,"
            },
            {
                "verse": "Nec quisquam nostros aderit qui turbet amores,"
            },
            {
                "verse": "Valle sub elisia nullus adulter erit."
            },
            {
                "verse": "Sed modo rivales, moneo, depelle protervos,"
            },
            {
                "verse": "Fac solus placeam, nam mihi sola places."
            }
        ],
        [
            {
                "verse": "Parce tuo vati, precor, o pulcherrima rerum,"
            },
            {
                "verse": "Lelia, ne tantum saeviat asper amor."
            },
            {
                "verse": "Ille tui formam cecinit moresque genusque,"
            },
            {
                "verse": "Fama tui ut fines transeat Italiae."
            },
            {
                "verse": "Non niger ille dies, non ullum substrahet aevum"
            },
            {
                "verse": "Lucentes oculos, sydera bina, tuos."
            },
            {
                "verse": "Te nunc formosam venturaque saecula dicent,"
            },
            {
                "verse": "Vatis eris quoniam carmine nota tui."
            },
            {
                "verse": "Quis nosset Nemesim? Quis nunc te, Cinthia, ferret"
            },
            {
                "verse": "Forma celicolas exuperasse deas,"
            },
            {
                "verse": "Si Nautae aut culti tacuissent scripta Tibulli?"
            },
            {
                "verse": "Utraque letheis mersa iaceret aquis."
            },
            {
                "verse": "Candida disce igitur sanctos adamare poetas,"
            },
            {
                "verse": "Et Tranchedino, Lelia, parce tuo."
            }
        ],
        [
            {
                "verse": "Blanditiis, lenae, miseros lactatis amantes:"
            },
            {
                "verse": "Federa cur auro post laceranda datis?"
            },
            {
                "verse": "Nec iurata movent sanctorum numina divum."
            },
            {
                "verse": "Heu, periura audet fallere lingua deos."
            },
            {
                "verse": "Fallere lascivae per vos didicere puellae"
            },
            {
                "verse": "Promissae noctis commaculare fidem."
            },
            {
                "verse": "Per vos saepe suum mater deploravit alumnum"
            },
            {
                "verse": "Plus solito sera nocte redire domum."
            },
            {
                "verse": "Periurae ad postes nam dum pernoctat amicae,"
            },
            {
                "verse": "Pro nato genitrix anxia vota facit."
            },
            {
                "verse": "Coniuge, quin etiam tenera persaepe relicta,"
            },
            {
                "verse": "Pervigilat sponsus pellicis ante fores."
            },
            {
                "verse": "Ah, cur, celestes, formam praebetis avarae?"
            },
            {
                "verse": "Dulcia cur tanto pocula felle madent?"
            },
            {
                "verse": "Nunc simulant flentes viridem cecidisse maragdum,"
            },
            {
                "verse": "Coniugis imperium nunc timet illa sui."
            },
            {
                "verse": "Non ut des orant, utenda sed omina poscunt:"
            },
            {
                "verse": "Hoc uno culpam nomine saepe tegunt."
            },
            {
                "verse": "Saepeque venturae fallunt in nocte morantes,"
            },
            {
                "verse": "O quantis nox est haec vigilanda malis!"
            },
            {
                "verse": "Aspera sub gelido miseris stat sydere palla,"
            },
            {
                "verse": "Brumali torpent frigida membra Iove."
            },
            {
                "verse": "Iam iam ventura, deceptus donec ab ortu"
            },
            {
                "verse": "Iubaris, invisam cogitur ire domum."
            },
            {
                "verse": "Quid lacrimare iuvat? Quid blandas fundere voces?"
            },
            {
                "verse": "Muneribus solum pandit avara fores."
            },
            {
                "verse": "Nam si grande feras pretium, pandentur aperti"
            },
            {
                "verse": "Postes, in tyrio subscipiere toro."
            },
            {
                "verse": "Thesiphone has agitet sub tristia tartara lenas"
            },
            {
                "verse": "Et quae prostrato corpore quaerit opes."
            },
            {
                "verse": "Sint licet in vita, poenas de crimine sumunt."
            },
            {
                "verse": "Sic spes: eventus asperiora dabit."
            }
        ],
        [
            {
                "verse": "Quid mihi Pyerides prosunt? Quid pulcher Apollo?"
            },
            {
                "verse": "Quid iuvat aonios perdidicisse sonos?"
            },
            {
                "verse": "Quid iuvat ad surdam si nos cantamus amicam?"
            },
            {
                "verse": "Quid iuvat incassum carmina tanta dare?"
            },
            {
                "verse": "Nil bona fortunae prosunt sine amore secundo:"
            },
            {
                "verse": "Heu quantis curis pectora vexat Amor!"
            },
            {
                "verse": "Quid iuvat attalico somnum perquirere lecto?"
            },
            {
                "verse": "Pro somno lacrimae fluminis instar eunt."
            },
            {
                "verse": "Scilicet insomnis perduces tempora noctis,"
            },
            {
                "verse": "Atque erit ardenti lux odiosa tibi."
            },
            {
                "verse": "Iupiter, in terris misero quid vivit amante"
            },
            {
                "verse": "Durius? Aut quod par conditione malum est?"
            },
            {
                "verse": "Ludibrium sumus et nullus miseratur amantem"
            },
            {
                "verse": "Heu prima est miseris poena parata viris!"
            },
            {
                "verse": "Fabula per populum, per compita cuncta volamus:"
            },
            {
                "verse": "Designat digitis nos quoque turba suis,"
            },
            {
                "verse": "Si quando maestum quatiunt suspiria pectus,"
            },
            {
                "verse": "Cum mihi singultu tristia verba cadunt."
            },
            {
                "verse": "Dum queror ad durum fallacis limen amicae"
            },
            {
                "verse": "Ne promissa rapax irrita ventus agat,"
            },
            {
                "verse": "Tunc quidam irridens affatur voce Tonantem:"
            },
            {
                "verse": "Fac pereat, postquam sponte perire cupit."
            },
            {
                "verse": "Flamina nos gelidi boreae pluvialis et austri"
            },
            {
                "verse": "Intrepidi et patimur fulmina missa Iove."
            },
            {
                "verse": "Caeruleus si quando arquus denuntiat imbres,"
            },
            {
                "verse": "Tunc neque venturam nos trepidamus aquam,"
            },
            {
                "verse": "Perque nives altas, per summa cacumina montis,"
            },
            {
                "verse": "Imus et hiberno frigore torpet humus."
            },
            {
                "verse": "Nos per ardentes miseri decurrimus ignes,"
            },
            {
                "verse": "Ferventis cum sol astra leonis adit."
            },
            {
                "verse": "Nullum est discrimen quod non subeamus amantes:"
            },
            {
                "verse": "Veh, miser est quem tu saeve Cupido premis!"
            },
            {
                "verse": "Lurida rimosa tranavit flumina cymba,"
            },
            {
                "verse": "Ut privet Ditem coniuge Perithous,"
            },
            {
                "verse": "Solus Amor tumidi contempsit Apollinis arcus,"
            },
            {
                "verse": "Herculis et sprevit robora solus Amor."
            },
            {
                "verse": "Hic Pithona licet torvum, licet ille leonem"
            },
            {
                "verse": "Fixerit, hos potuit vincere solus Amor."
            },
            {
                "verse": "Ergo cupidineae vincunt si cuncta pharetrae,"
            },
            {
                "verse": "Cur comes aeternis conqueror esse deis?"
            }
        ],
        [
            {
                "verse": "Quid iuvat inmitis Martis fugitare catervas,"
            },
            {
                "verse": "Cum graviora mihi bella Cupido paret?"
            },
            {
                "verse": "Si neque lunatis volui me credere castris?"
            },
            {
                "verse": "Nam satis hac pugna est dimicuisse mihi."
            },
            {
                "verse": "O quantum satius forti succumbere bello,"
            },
            {
                "verse": "Quam sic ignavi tabe perire mali!"
            },
            {
                "verse": "Nec parere queo, vinclis constrictus amoris,"
            },
            {
                "verse": "Vectori, monitis, dulcis amice, tuis."
            },
            {
                "verse": "Infelix tali volui servire puellae,"
            },
            {
                "verse": "Morteque servitium durius usque pati."
            },
            {
                "verse": "Ipse meum flava percussit harundine pectus,"
            },
            {
                "verse": "Contorsitque faces insidiosus Amor."
            },
            {
                "verse": "Plumbea Flamettae praefixit corda sagitta,"
            },
            {
                "verse": "Unde fit ut nullis ardeat illa focis."
            },
            {
                "verse": "Nec cura hanc tenet ulla mei, sed spernit amorem;"
            },
            {
                "verse": "Me fugit ut rapidos hirta capella lupos,"
            },
            {
                "verse": "Ut fugit hircanas nemorosa per avia tygres"
            },
            {
                "verse": "Cervus, ut accipitrem cypria vitat avis."
            },
            {
                "verse": "Candida nam teneris ludit cum virgo puellis,"
            },
            {
                "verse": "Additur, heu, tantis mater iniqua malis!"
            },
            {
                "verse": "Ah quotiens nobis clausit stomachosa fenestras,"
            },
            {
                "verse": "Me quoque praesente hanc non sinit ire foras."
            },
            {
                "verse": "Desine victa situ, mater, turpique senecta,"
            },
            {
                "verse": "Flamettae ne sis insidiosa tuae."
            },
            {
                "verse": "At te mille proci quondam petiere protervam,"
            },
            {
                "verse": "Ante tuos postes maxima rixa fuit."
            },
            {
                "verse": "Sic fraudas miserae tempus iuvenile puellae:"
            },
            {
                "verse": "Cur natura sibi quae dedit ipsa rapis?"
            },
            {
                "verse": "Non est flagitium teneras adamare puellas,"
            },
            {
                "verse": "Dedecus haud Veneri est tempora prima dare."
            },
            {
                "verse": "Conveniuntque graves mores gravioribus annis,"
            },
            {
                "verse": "Hoc fateor: senibus turpe daretur amor."
            },
            {
                "verse": "Nunc amet haec, vel se tantum patiatur amari;"
            },
            {
                "verse": "Me semper pura noscet amare fide."
            }
        ],
        [
            {
                "verse": "Roscida purpureis surgens Aurora quadrigis"
            },
            {
                "verse": "Ad solitum lucis iam properabat iter,"
            },
            {
                "verse": "Lampade iam crocea Titan spargebat Eoos,"
            },
            {
                "verse": "Cum subito haec oculis visa fuere meis:"
            },
            {
                "verse": "Visus eram aonio recubans dormire sub antro,"
            },
            {
                "verse": "Gorgoneae irriguus qua fluit humor aquae."
            },
            {
                "verse": "Tunc vidi innumeras circum me errare puellas"
            },
            {
                "verse": "Quae forma possent aequiperare deas."
            },
            {
                "verse": "Vidi et cornigeros faunos nymphasque fugaces,"
            },
            {
                "verse": "Et driades mistos ludere saepe choros."
            },
            {
                "verse": "Pars cytharam pulsant, saltant, pars carmina dicunt,"
            },
            {
                "verse": "Quaelibet officio est apta puella suo."
            },
            {
                "verse": "Has inter memini ternas vidisse sorores,"
            },
            {
                "verse": "Nil quibus affirmo posse decere magis."
            },
            {
                "verse": "Ni fallor Charites fuerant hae, nam sine zona"
            },
            {
                "verse": "Et visa a geminis tertia semper erat."
            },
            {
                "verse": "Aureus interea curru vehebatur eburno"
            },
            {
                "verse": "Phoebus et in medio constitit ille iugo,"
            },
            {
                "verse": "Iussit et electas pariter considere nymphas,"
            },
            {
                "verse": "Namque novem Musis hic comitatus erat."
            },
            {
                "verse": "Tunc et capripedes satyri timidaeque napeae"
            },
            {
                "verse": "Atque assurrexit cetera turba sibi."
            },
            {
                "verse": "Ut reor, hic fuerat certe formosus Apollo,"
            },
            {
                "verse": "Carmine namque mihi est cognitus ille suo."
            },
            {
                "verse": "Quid referam qualis iuvenili in corpore forma"
            },
            {
                "verse": "Emicuit, quo nil pulchrius esse potest?"
            },
            {
                "verse": "Caesaries illi per cygnea colla fluebat,"
            },
            {
                "verse": "Colla tamen cygnis candidiora gerens."
            },
            {
                "verse": "Lumina quid dicam praebentia lumina mundo?"
            },
            {
                "verse": "Ut roseus niveis sit color usque genis."
            },
            {
                "verse": "Insignisque auro gemmisque ornatus eois,"
            },
            {
                "verse": "Tinctaque bis tyrio murice vestis erat."
            },
            {
                "verse": "Ut stetit in medio iussitque silentia, cuncti"
            },
            {
                "verse": "Auribus intentis conticuere simul."
            },
            {
                "verse": "Tunc cytharae auratae pulsavit pectine chordas"
            },
            {
                "verse": "Cumque lyra pariter talia verba dedit:"
            },
            {
                "verse": "Sunt gemini fratres, Medicum pulcherrima proles,"
            },
            {
                "verse": "Fulgida qui nostrum nomen in astra ferent;"
            },
            {
                "verse": "Nec tales umquam Florentia cernet alumnos,"
            },
            {
                "verse": "Sit licet haec claris nobilitata viris."
            },
            {
                "verse": "Nec satis his fuerit maiorum gloria, quamvis"
            },
            {
                "verse": "Nota sit in multis stirps generosa locis."
            },
            {
                "verse": "Qualis avus proavusque fuit, mora longa referre est,"
            },
            {
                "verse": "Quilibet istorum sed superavit avos,"
            },
            {
                "verse": "Dummodo Pyeridum dulci raptentur amore,"
            },
            {
                "verse": "Et nostra cingi tempora fronde velint."
            },
            {
                "verse": "Hos tu castaliis stillat qua fontibus unda"
            },
            {
                "verse": "Educes placido, Calliopea, sinu."
            },
            {
                "verse": "Hinc tibi maior erit nati quam gloria vatis"
            },
            {
                "verse": "Hismarii aut nobis gloria magna Lini."
            },
            {
                "verse": "Quare agite, Aonides, vigiles impendite curas,"
            },
            {
                "verse": "Crescet enim parvo munere vester honor."
            },
            {
                "verse": "Sic per tyrrhenas celebres cantabitur urbes,"
            },
            {
                "verse": "Praesertim tuscus qua tenet arva leo."
            },
            {
                "verse": "Nam fore dixerunt italis caput urbibus illam"
            },
            {
                "verse": "Ac primum Ausoniae fata tenere locum."
            },
            {
                "verse": "Vix haec aurato plectro cantarat Apollo,"
            },
            {
                "verse": "Visio me pariter destituitque sopor."
            }
        ],
        [
            {
                "verse": "Nuper audentem Veneris Cupido"
            },
            {
                "verse": "Filius pressit fidibus canoris"
            },
            {
                "verse": "Ne canam heroum, Cherubine, laudes"
            },
            {
                "verse": "Factaque regum:"
            },
            {
                "verse": "Contrahes ventis rapidis phaselum"
            },
            {
                "verse": "Ne prius ludum tumidae procellae"
            },
            {
                "verse": "Praebeat, nam post erit in minaci"
            },
            {
                "verse": "Obruta ponto,"
            },
            {
                "verse": "Dixit An Thebae meruere tantum"
            },
            {
                "verse": "Dum canunt pugnas et equos Olimpo"
            },
            {
                "verse": "Monte victores, Pelopisque honore"
            },
            {
                "verse": "Florea serta?"
            },
            {
                "verse": "Ilion Smirnae cecinere captum,"
            },
            {
                "verse": "Dixit Aeneam rutulumque Turnum"
            },
            {
                "verse": "Nobilis linguae decus omne nostrae"
            },
            {
                "verse": "Musa Maronis."
            },
            {
                "verse": "Quid caput prodest furiale saevis"
            },
            {
                "verse": "Anguibus tetri canis inferorum"
            },
            {
                "verse": "Scribere et quicquid leve fabulosa"
            },
            {
                "verse": "Graecia finxit?"
            },
            {
                "verse": "Me duce argutam poteris puellam"
            },
            {
                "verse": "Flectere et nostris Hericina coeptis"
            },
            {
                "verse": "Iam favet, sensit quoniam furentes"
            },
            {
                "verse": "Illa sagittas."
            },
            {
                "verse": "Quid novem possent melius Camenae"
            },
            {
                "verse": "Vel tibi pulcher dare nunc Apollo?"
            },
            {
                "verse": "Ornet hic quamvis hedera virenti"
            },
            {
                "verse": "Tempora vatum."
            },
            {
                "verse": "Ipse Flamettae nitidos ocellos,"
            },
            {
                "verse": "Et canes laetas driadum choreas,"
            },
            {
                "verse": "Insequi et faunos celeres napaeas"
            },
            {
                "verse": "Montibus altis."
            },
            {
                "verse": "Hinc tibi aeternas sine fine laudes"
            },
            {
                "verse": "Quae colit Cypron genetrix decora"
            },
            {
                "verse": "Et tuum toto volitare nomen"
            },
            {
                "verse": "Iam dabit orbe."
            },
            {
                "verse": "Dixit haec et plura mihi Cupido."
            },
            {
                "verse": "Annuit Phoebus simul, et sorores"
            },
            {
                "verse": "Quae colunt rupes Heliconis alti"
            },
            {
                "verse": "Dicta probarunt."
            }
        ],
        [
            {
                "verse": "Quid iuvat ingenium, doctae quid carminis artes,"
            },
            {
                "verse": "Quid prodest Phoebus Pyeridumque chorus!"
            },
            {
                "verse": "Iam celebris nostris nimis est Flametta libellis."
            },
            {
                "verse": "Veh, misero nocuit Musa iocosa mihi."
            },
            {
                "verse": "Quam coepi solus quondam, quam solus amavi,"
            },
            {
                "verse": "Nunc mihi cum multis est adamanda procis."
            },
            {
                "verse": "Ipse ego sydereos cecini inflamatus ocellos"
            },
            {
                "verse": "Qui primum nostri causa fuere mali."
            },
            {
                "verse": "Dum cupio demens formam celebrare canendo,"
            },
            {
                "verse": "Paene meo erepta est carmine virgo mihi."
            },
            {
                "verse": "Undique nam formam iuvenes venere protervi"
            },
            {
                "verse": "Virginis ut cernat turba proterva meae,"
            },
            {
                "verse": "Et plus quam fama his divinae gloria formae"
            },
            {
                "verse": "Fulsit et hac iurant pulchrius esse nihil."
            },
            {
                "verse": "Protinus it rumor totam vulgatus in urbem,"
            },
            {
                "verse": "Mox Latiique volans oppida cuncta petet."
            },
            {
                "verse": "Quam mallem formosa minus, nullisque placeres,"
            },
            {
                "verse": "Hoc possem ut felix solus amore frui."
            }
        ],
        [
            {
                "verse": "Quid faciam? Rursusne petam sua limina pulsus?"
            },
            {
                "verse": "Non, mihi si tota pandat iniqua fores"
            },
            {
                "verse": "Exclusit quae me multosque recepit amantes."
            },
            {
                "verse": "Quo, Verine miser, quo periturus abis?"
            },
            {
                "verse": "Siste iterum infelix, tristem patiere repulsam,"
            },
            {
                "verse": "Et quae te perdent asperiora feres."
            },
            {
                "verse": "Quid faciam? Rapidis ventis mea navis in altum"
            },
            {
                "verse": "Inque sinus rapitur, curva Malea, tuos,"
            },
            {
                "verse": "Nec retinere queo, violenter flantibus Euris."
            },
            {
                "verse": "Heu, timet infidas naufraga puppis aquas."
            },
            {
                "verse": "Ore resorbentem fluctus horresco Caribdim,"
            },
            {
                "verse": "Latratus metuo, Scilla maligna, tuos."
            },
            {
                "verse": "O ego quam mallem gelidis sub montibus ortus,"
            },
            {
                "verse": "Aut lapis aequoreis limes adhaesus aquis,"
            },
            {
                "verse": "Servitium durum quam immitis ferre puellae."
            },
            {
                "verse": "Quam miser adverso est quisquis amore perit!"
            },
            {
                "verse": "Robora tu, silices superas adamantaque durum,"
            },
            {
                "verse": "Tum vincis ferrum ferrea duritie."
            },
            {
                "verse": "Nam lacrimae nostrae nisi ferrea protinus esses"
            },
            {
                "verse": "Movissentque meae pectora dura preces,"
            },
            {
                "verse": "Extinctum flebis posthac, Flametta, Verinum,"
            },
            {
                "verse": "Et dices: Nimium dura puella fui."
            }
        ],
        [
            {
                "verse": "Caesaris magnos referat triumphos"
            },
            {
                "verse": "Alter et Parthos simul et Britannos"
            },
            {
                "verse": "Ire connexis humiles catenis"
            },
            {
                "verse": "Brachia vinctos."
            },
            {
                "verse": "Alter argutam modulans Thaliam"
            },
            {
                "verse": "Dicat Alcidem superosque reges,"
            },
            {
                "verse": "Cantet et flamas vomere e profundo"
            },
            {
                "verse": "Ore Chimaeram;"
            },
            {
                "verse": "Hic tuba immensa resonet Tonantem"
            },
            {
                "verse": "Anxium bello, et rapidos gigantes"
            },
            {
                "verse": "Ut feros tandem minitans trisulco"
            },
            {
                "verse": "Fulmine trivit;"
            },
            {
                "verse": "Ille vel pugnam populi biformis"
            },
            {
                "verse": "Sive describat danaas phalanges,"
            },
            {
                "verse": "Victaque ut tandem ruerint bilustri"
            },
            {
                "verse": "Pergama bello."
            },
            {
                "verse": "Delius nam me teneras puellas"
            },
            {
                "verse": "Ludere et Bacchum Veneris sodalem"
            },
            {
                "verse": "Et nemus iussit, Leonarde, frondens"
            },
            {
                "verse": "Dulceque furtum"
            },
            {
                "verse": "Virgines flavas puerosque pulchros"
            },
            {
                "verse": "Et canam nymphas Charitesque ternas,"
            },
            {
                "verse": "Cum pede alterno satiri choreas"
            },
            {
                "verse": "Ordine ductant."
            },
            {
                "verse": "Atque Flamettae nimios amores"
            },
            {
                "verse": "Cypridos flavae soboles Verinum"
            },
            {
                "verse": "Barbiti tensis fidibus referre"
            },
            {
                "verse": "Aliger urget."
            }
        ],
        [
            {
                "verse": "Cedant formosae mihi quae se in vallibus Idae"
            },
            {
                "verse": "Iudicio Paridis supposuere deae."
            },
            {
                "verse": "In me congessit quicquid natura decori est,"
            },
            {
                "verse": "In caelo ut dicas pulchrius esse nihil."
            }
        ],
        [
            {
                "verse": "Pumilione minor cum sit quoque nigrior indo,"
            },
            {
                "verse": "Flamettae non vult cedere Galla meae."
            },
            {
                "verse": "Turpius hac nihil est, nihil est formosior illa,"
            },
            {
                "verse": "Ista senex turpis, candida virgo mea est."
            },
            {
                "verse": "Nescio quo studeat pacto formosa videri,"
            },
            {
                "verse": "Cum nihil hoc monstro turpius esse queat,"
            },
            {
                "verse": "Nec quam mane quidem cum sol tegit astra nitore"
            },
            {
                "verse": "Per mediam velles tu reperire viam:"
            },
            {
                "verse": "Alecto e tenebris infernis nempe putares"
            },
            {
                "verse": "Cinctam tartareis anguibus esse caput."
            },
            {
                "verse": "Non cerussa tuum, non far, non quicquid in herbis"
            },
            {
                "verse": "Succi est, pallorem, Galla, operire valent;"
            },
            {
                "verse": "Contra te facies pugnat deformis et aetas."
            },
            {
                "verse": "Stulta nimis Galla es, luxuriosa nimis."
            }
        ],
        [
            {
                "verse": "Cum tantum formae tribuis, Flametta, caducae,"
            },
            {
                "verse": "Cum rapido citius defluat illa Noto?"
            },
            {
                "verse": "Non manet aeternus pulchris color iste puellis,"
            },
            {
                "verse": "Heu, nimium fragile est candida forma bonum!"
            },
            {
                "verse": "Aetate et morbo languet cito gloria formae,"
            },
            {
                "verse": "Lubrica namque annis deperit ipsa suis."
            },
            {
                "verse": "Ut flos purpureus curvo proscissus aratro,"
            },
            {
                "verse": "Sic una febri labitur iste color."
            },
            {
                "verse": "O utinam fusco potius perfusa colore,"
            },
            {
                "verse": "Dum clausas reseras sic mihi nigra fores."
            },
            {
                "verse": "O si Medeae norim, si pocula Circes,"
            },
            {
                "verse": "Et quae dira legens thessala coxit anus,"
            },
            {
                "verse": "Te postquam nullae duram flexere Camenae,"
            },
            {
                "verse": "Tentarem philtris vincere duritiem."
            },
            {
                "verse": "Hei mihi quid feci! Tribui tibi, perfida, laudes"
            },
            {
                "verse": "Ingentes, quas non auferet ulla dies,"
            },
            {
                "verse": "Et tu nunc chartis nostris effecta superba,"
            },
            {
                "verse": "Me flentem ante fores saeva manere sinis."
            },
            {
                "verse": "Forsitan alter amor, mihi qui male favit amanti,"
            },
            {
                "verse": "Altera cura tenet, forsitan alter amor."
            },
            {
                "verse": "At mihi sub gelido torpescunt membra Boote;"
            },
            {
                "verse": "Vix quantum hismaria sub nive tristis ager."
            },
            {
                "verse": "Ferrea non sentis Boream spirare protervum,"
            },
            {
                "verse": "Strideat ut flatu vincta fenestra tori?"
            },
            {
                "verse": "Auribus aspideis gemitus suspiria fletus"
            },
            {
                "verse": "Accipis et penitus nil tibi cura mei est."
            },
            {
                "verse": "Heu, quis servitio posset durare sub isto?"
            },
            {
                "verse": "Quis posset tanta vivere nequitia?"
            },
            {
                "verse": "Quam non longa fides movit, vos sydera testor,"
            },
            {
                "verse": "Tu dea silvarum, Cynthia, testis ades,"
            },
            {
                "verse": "Nam me vidisti vigilantem et saepe gementem"
            },
            {
                "verse": "Virginis ante fores nocte silente meae,"
            },
            {
                "verse": "Et nostrum ex alto caelo es miserata dolorem,"
            },
            {
                "verse": "Horrebat vitreo cum mihi palla gelu."
            },
            {
                "verse": "Fecisti lumen tenebrosa in nocte diurnum,"
            },
            {
                "verse": "Nam tenebris maeror saevior esse solet."
            },
            {
                "verse": "Non te luctus edax nec ferrea pectora movit"
            },
            {
                "verse": "Pallor qui ex nimio venit amore mihi."
            },
            {
                "verse": "Denique tu miserum coges, Flametta, Verinum"
            },
            {
                "verse": "Immerita ante diem morte perire tuum."
            }
        ],
        [
            {
                "verse": "Cum vacuus curis fueris, pauloque severis"
            },
            {
                "verse": "Amotis, laeta haec carmina fronte leges."
            },
            {
                "verse": "Inter longa iocos admittere seria prodest,"
            },
            {
                "verse": "Nec semper curis invigilare iuvat."
            },
            {
                "verse": "Quod si forte meos laudabis, Petre, libellos,"
            },
            {
                "verse": "Vertice tum feriam sydera celsa meo."
            }
        ],
        [
            {
                "verse": "Visus eram Fesuli montis recubare sub antro,"
            },
            {
                "verse": "Nobile qua Medicum sydera tangit opus."
            },
            {
                "verse": "Tunc nec letheo mersit mea tempora somnus"
            },
            {
                "verse": "Rore, nec omnino pervigil ipse fui."
            },
            {
                "verse": "Tempus erat Thereos quo tunc Philomena tiranni"
            },
            {
                "verse": "Permemor implebat questibus omne nemus,"
            },
            {
                "verse": "Pronaque caeruleas iam nox properabat ad undas,"
            },
            {
                "verse": "Fessaque mergebant astra sub aequoribus,"
            },
            {
                "verse": "Cum viridi Phoebus redimitus tempora fronde"
            },
            {
                "verse": "Ante oculos subito visus adesse meos."
            },
            {
                "verse": "Obstupui ut crines per candida colla fluebant,"
            },
            {
                "verse": "Splendor ut in toto corpore quantus erat."
            },
            {
                "verse": "Vestis et ardebat tyrio sibi murice tincta,"
            },
            {
                "verse": "Atque erat eoo gemma petita salo."
            },
            {
                "verse": "Tunc citharam auratam plectro pulsavit eburno,"
            },
            {
                "verse": "Et placido tales edidit ore sonos:"
            },
            {
                "verse": "O ter felicem Medicis qui tempore Petri"
            },
            {
                "verse": "Inter Syllanides nomen habere cupis."
            },
            {
                "verse": "Gaudeat etrusci tellus veneranda leonis,"
            },
            {
                "verse": "Pro qua cyrrhei liquimus antra dei,"
            },
            {
                "verse": "Liquimus aonios lucos et thessala Tempe,"
            },
            {
                "verse": "Et quae sunt grais nobilitata modis,"
            },
            {
                "verse": "Nec Fesulos habitare pudet montesque Mugelli,"
            },
            {
                "verse": "Nec pudet etrusco fonte lavare chorum."
            },
            {
                "verse": "Nam vivente Petro magnum speramus honorem"
            },
            {
                "verse": "Vatibus etruscis praemia magna dari."
            },
            {
                "verse": "Haec similis pietas, hic Mecenatis in omnes"
            },
            {
                "verse": "Mos fuerat vates percoluisse sacros."
            },
            {
                "verse": "At nunc Landini, Medicum, Petrique favore"
            },
            {
                "verse": "Cantatur toto nomen in orbe tui,"
            },
            {
                "verse": "Qui cecinit Xandram miro inflamatus amore"
            },
            {
                "verse": "Et mox magna Petri dicere gesta parat."
            },
            {
                "verse": "At tu, qui tanti sequeris vestigia vatis,"
            },
            {
                "verse": "Haec illi nostro nomine dicta refer."
            },
            {
                "verse": "Nec tua letheas mergetur virgo sub undas,"
            },
            {
                "verse": "Flametta ardoris maxima flama tui,"
            },
            {
                "verse": "Inter et etruscas cantabitur ipsa puellas,"
            },
            {
                "verse": "Et sua post cineres fama superstes erit."
            },
            {
                "verse": "Haec ubi dicta dedit, faunos nymphasque canentes"
            },
            {
                "verse": "Aspexi et toto ducere monte chorum,"
            },
            {
                "verse": "Donec anhelantes nostrum super aethera Phoebus"
            },
            {
                "verse": "Duxit equos et iam venerat alma dies."
            }
        ],
        [
            {
                "verse": "Quis fuerat quondam felicior alter amore"
            },
            {
                "verse": "Dum me centenis praetulit illa procis?"
            },
            {
                "verse": "Quid meminisse iuvat partes habuisse priores,"
            },
            {
                "verse": "Si nunc excluso saevius instet amor?"
            },
            {
                "verse": "Monstrabar digitis felices inter amantes,"
            },
            {
                "verse": "Et mea sors multis invidiosa fuit."
            },
            {
                "verse": "Ut dulce in tuto est veterum meminisse laborum,"
            },
            {
                "verse": "Sic magis ex alta sede ruisse dolet."
            },
            {
                "verse": "Numinis adversi nimium securus amavi,"
            },
            {
                "verse": "Incauto unde magis cura nocere solet."
            },
            {
                "verse": "Quis fuit ille meis daemon contraria votis"
            },
            {
                "verse": "Numina qui opposuit, invidus ille fuit."
            },
            {
                "verse": "Felicem quondam multi dixere Verinum,"
            },
            {
                "verse": "Nunc fortuna suam movit iniqua rotam."
            },
            {
                "verse": "Mobilis illa quidem est uno nec firma tenore,"
            },
            {
                "verse": "Alternat varias lubrica saepe vices."
            },
            {
                "verse": "Nemo potest recte felix dicique beatus,"
            },
            {
                "verse": "Hunc nisi felicem viderit atra dies."
            },
            {
                "verse": "Hei mihi quid feci, videor cur perfida vilis"
            },
            {
                "verse": "Nunc Flametta tibi? Dic, ubi nostra fides?"
            },
            {
                "verse": "En unquam fuit in terris ardentior alter,"
            },
            {
                "verse": "Et qui maiori norit amare fide?"
            },
            {
                "verse": "Ille ego sum quem tu cunctis praeferre solebas,"
            },
            {
                "verse": "Quo sine dicebas nil tibi dulce fore."
            },
            {
                "verse": "Cuius et ingenium sanctis, Flametta, poetis"
            },
            {
                "verse": "Atque ausa es doctis me equiperare viris."
            },
            {
                "verse": "Ingenium et versus quamvis natura negarit,"
            },
            {
                "verse": "Laeta dabas versus ingeniumque mihi."
            },
            {
                "verse": "Tu mihi praebebas vires sanctumque furorem,"
            },
            {
                "verse": "Te sine Verini muta Thalia foret."
            },
            {
                "verse": "Tu mihi quaecumque est tribuisti carminis artem,"
            },
            {
                "verse": "Tantus in accensis mentibus ardor erat."
            },
            {
                "verse": "Sis mihi principium, medium, sis finis amoris,"
            },
            {
                "verse": "Ne rapiat titulos altera virgo tuos."
            },
            {
                "verse": "Tu, Flametta, meis sola inscribere libellis,"
            },
            {
                "verse": "Dummodo te teneat mutua cura mei."
            }
        ],
        [
            {
                "verse": "Desine iam pharetras puer evacuare sagittis"
            },
            {
                "verse": "In me Verinum, saeve Cupido, tuas,"
            },
            {
                "verse": "Pone tuos arcus, tibi porrigo pectus inerme,"
            },
            {
                "verse": "Pars intacta tuo est vulnere nulla mihi,"
            },
            {
                "verse": "Spicula quo figas non est locus, omnia telis"
            },
            {
                "verse": "Plena tuis: quid enim nunc furiose paras?"
            },
            {
                "verse": "Quaere alios iuvenes, alias tibi quaere puellas,"
            },
            {
                "verse": "Dum vivam aligeri servus Amoris ero;"
            },
            {
                "verse": "Sum, fateor, miles tuus, ambitiose Cupido,"
            },
            {
                "verse": "Cur laceras pectus militis ipse tui?"
            },
            {
                "verse": "Non opus inflames, uror namque intus et extra,"
            },
            {
                "verse": "Aethnaeis flamis pectora tosta dolent."
            },
            {
                "verse": "Quae requies, quis finis erit, Cytherea, furori?"
            },
            {
                "verse": "Crudelis nati comprime tela tui."
            },
            {
                "verse": "Vix tegit ossa cutis, pro succo pallor in ore est,"
            },
            {
                "verse": "Quaelibet ossa mei dinumerare queas."
            },
            {
                "verse": "Assiduus luctus turgentia lumina laedit"
            },
            {
                "verse": "Insomnis noctes pervigiloque dies,"
            },
            {
                "verse": "Pectora proque cibo maeror macilenta peredit."
            },
            {
                "verse": "Ut sit, diva, precor mitior ille mihi,"
            },
            {
                "verse": "Impius ille licet tua per praecordia flavum,"
            },
            {
                "verse": "Alma palens, telum torserit asper Amor."
            },
            {
                "verse": "Formosum cum tu, pulcherrima mater, Adona"
            },
            {
                "verse": "Ardebas, tibi nec, diva, pepercit Amor."
            },
            {
                "verse": "Iussa tamen carae faciet genetricis alumnus,"
            },
            {
                "verse": "Servitium ut tradat mitius ille mihi."
            }
        ],
        [
            {
                "verse": "An mea me simili semper fortuna tenore"
            },
            {
                "verse": "Urgebit? Veniet candida nulla dies?"
            },
            {
                "verse": "Cimba procellosum semper mea curret in aequor"
            },
            {
                "verse": "In Syrtes rapido praecipitanda Noto?"
            },
            {
                "verse": "Legibus en ego sum Parcarum natus iniquis,"
            },
            {
                "verse": "Ut miser adverso semper amore premar?"
            },
            {
                "verse": "Cur mihi nascenti Clotho invidiosa fuisti?"
            },
            {
                "verse": "Anne, deae, livor vos quoque tangit edax?"
            },
            {
                "verse": "Purpureis invecta rotis nitidissima pulchrae"
            },
            {
                "verse": "Filia Latonae ter renovata polo est,"
            },
            {
                "verse": "Ex quo saevus Amor flamas geminavit et arcus"
            },
            {
                "verse": "Inque dies vires convaluere suae."
            },
            {
                "verse": "Spes quanto minor est, tanto magis urgeor amens,"
            },
            {
                "verse": "Sic sterilis vana spe mihi gliscit amor."
            },
            {
                "verse": "Quid facis, ah demens, quid spem nunc nutris inanem?"
            },
            {
                "verse": "Alterius mavult dicier illa viri."
            },
            {
                "verse": "Quid litus curvo frustra proscindis aratro!"
            },
            {
                "verse": "Num segetes laetas tristis arena feret?"
            },
            {
                "verse": "Durane blanditiis speras nunc saxa movere,"
            },
            {
                "verse": "Et supplex fastus flectere posse feros?"
            },
            {
                "verse": "Aut alium iuvenem, quem nollem, nunc deperit illa,"
            },
            {
                "verse": "Aut inflata nimis virginitate sua est."
            },
            {
                "verse": "Rara verecunda est quae non sit virgo superba."
            },
            {
                "verse": "Proh superi! Mendis rara puella caret."
            },
            {
                "verse": "Matronae quis enim fastus tolerare pudicae"
            },
            {
                "verse": "Posset? Nulla mihi virgo superba placet."
            },
            {
                "verse": "Intolerabilius quam dira superbia nil est,"
            },
            {
                "verse": "Quodque magis superis displicuisse ferant."
            },
            {
                "verse": "Sit testis Niobe in statuam quam vertit Apollo,"
            },
            {
                "verse": "Pignora bis septem perdidit illa prius."
            },
            {
                "verse": "Si non pampinei vetuisset sacra Lyaei,"
            },
            {
                "verse": "Non visus matri Pentheus esset aper,"
            },
            {
                "verse": "Si non fugisset Phoebi connubia Daphne,"
            },
            {
                "verse": "Non versa in lauro dura puella foret."
            },
            {
                "verse": "Discite vos igitur fastus odisse superbae,"
            },
            {
                "verse": "Ponite duritiem, nam nimis illa nocet."
            },
            {
                "verse": "Hoc si nostra fides meruit, miserere precantis,"
            },
            {
                "verse": "Flametta, ardoris nunc miserere mei."
            },
            {
                "verse": "Iamque extrema legunt mihi saevae stamina Parcae:"
            },
            {
                "verse": "Ultima, ni properes lux mea fata feret."
            }
        ],
        [
            {
                "verse": "Stulte, quid in flamas addis nova ligna, Verine?"
            },
            {
                "verse": "Heu, nimis in damnis ingeniose tuis."
            },
            {
                "verse": "Perdita fortassis ne perdas, omnia perdis."
            },
            {
                "verse": "En age, tam rapidis contrahe vela notis."
            },
            {
                "verse": "Tempus adest: portus repetat votiva carina,"
            },
            {
                "verse": "Iactata in dubio iam satis illa salo est."
            },
            {
                "verse": "Cur plenum curis animum spe pascis inani?"
            },
            {
                "verse": "Irrita nam zephiri tot tua vota ferunt."
            },
            {
                "verse": "Ah nimis indulges qui te male perdit, amori,"
            },
            {
                "verse": "Heu nescis, nescis quid sit amare, miser!"
            },
            {
                "verse": "Anxia res amor est et curae plenus inanis,"
            },
            {
                "verse": "Mortalesque nihil vexat amore magis."
            },
            {
                "verse": "At satius quanto est illis incumbere rebus,"
            },
            {
                "verse": "Quae sanare tui tabida membra queant."
            },
            {
                "verse": "Fabula non sentis toto ut notissima vulgo"
            },
            {
                "verse": "Iactere et de te compita nulla tacent?"
            },
            {
                "verse": "Nemo tuum conviva silet vinosus amorem,"
            },
            {
                "verse": "Et tua sunt pleno carmina lecta foro,"
            },
            {
                "verse": "Insanus digitis populus te signat euntem,"
            },
            {
                "verse": "Nequitiam ridens damnat et ille tuam."
            },
            {
                "verse": "Quid docti dicent si plebs tua crimina culpat,"
            },
            {
                "verse": "Quid, de te gravium turba severa patrum?"
            },
            {
                "verse": "Victa iacet ratio, nam nunc meliora volentem"
            },
            {
                "verse": "Me peiora sequi compulit asper Amor."
            },
            {
                "verse": "Quis saevi posset contra ire Cupidinis arcum?"
            },
            {
                "verse": "Quis putet armatum vincere posse deum?"
            }
        ],
        [
            {
                "verse": "Spes et amor cogunt rursus servire puellae"
            },
            {
                "verse": "Iocundoque iterum subdere colla iugo."
            },
            {
                "verse": "Hinc ratio atque animus Veneri contraria surgunt,"
            },
            {
                "verse": "Et nimis hostili pugnat urerque modo."
            },
            {
                "verse": "Quid fiet de me timeo: vincetne Cupido?"
            },
            {
                "verse": "Nimirum in nostro pectore victor erit."
            },
            {
                "verse": "Alatus deus est, gravidas gerit ille pharetras"
            },
            {
                "verse": "Aureaque occulte spicula torquet Amor,"
            },
            {
                "verse": "Nec quisquam vitare potest: prius ossibus haerent"
            },
            {
                "verse": "Fraxineos arcus quam sinuasse putes."
            },
            {
                "verse": "Non missa a Partho tantum letalis harundo"
            },
            {
                "verse": "Dum fugit incauti militis ora fodit."
            },
            {
                "verse": "At si quis puerum caecumque vocabit Amorem,"
            },
            {
                "verse": "Iudicium sani non habet ille viri."
            },
            {
                "verse": "Nemo cupidineas poterit vitare sagittas."
            },
            {
                "verse": "Nullus ab insidiis tutus Amoris erit."
            },
            {
                "verse": "Colchida quid referam aeripedes flamamque vomentes"
            },
            {
                "verse": "Carminibus magicis perdomuisse boves?"
            },
            {
                "verse": "At non ardorem cantatis Iasonis herbis"
            },
            {
                "verse": "Extinxit, crevit tosta per ossa calor."
            },
            {
                "verse": "Tu quoque quae nautas mutasti in monstra pelasgos"
            },
            {
                "verse": "Aurea sensisti praepetis arma dei,"
            },
            {
                "verse": "Falce nec ad lunam lectum tibi gramen aena"
            },
            {
                "verse": "Profuit, et iuvit carmen inane nihil."
            },
            {
                "verse": "Sed te decepta, licet esses filia solis,"
            },
            {
                "verse": "Sulcavit vitreas callidus hospes aquas."
            },
            {
                "verse": "Quid nunc te memorem, proles generosa Tonantis,"
            },
            {
                "verse": "Nempe pharetrato subcubuisse deo?"
            },
            {
                "verse": "Tu fera nemei domuisti monstra leonis"
            },
            {
                "verse": "Ydraque te metuit tartareusque canis;"
            },
            {
                "verse": "Omnia vicisti, tenero nunc servis Amori,"
            },
            {
                "verse": "Factus et es servus qui modo victor eras."
            },
            {
                "verse": "Cur te, Phoebe, canam mutatum turpiter ora"
            },
            {
                "verse": "Pastorem vili delituisse casa?"
            },
            {
                "verse": "Sed quid ego incipio magnos numerare triumphos,"
            },
            {
                "verse": "Cum toto notus pervolet orbe puer?"
            },
            {
                "verse": "Magne puer, si quis spernat tua regna superbus,"
            },
            {
                "verse": "Tam ferus imperium sentiat iste tuum."
            },
            {
                "verse": "Ille tibi iam mitis erit supplexque rogabit"
            },
            {
                "verse": "Ne faculis uras pectora dura novis."
            },
            {
                "verse": "O si me vultu aspiceret Flametta sereno"
            },
            {
                "verse": "Et vellet dici quae modo dicta mea est,"
            },
            {
                "verse": "Tunc ego Persarum ditissima regna recusem:"
            },
            {
                "verse": "Improbus insanas quaerat avarus opes,"
            },
            {
                "verse": "Hic inhiet dulces miserae ambitionis honores,"
            },
            {
                "verse": "Iste regat multos, me mea Flama regat."
            },
            {
                "verse": "Flamea me niveis teneat formosa lacertis"
            },
            {
                "verse": "Et vos cum vestris, regna, valete malis."
            }
        ],
        [
            {
                "verse": "Me miserum! Hesterna quae somnia nocte fuerunt!"
            },
            {
                "verse": "Heu, hoc vos nigrae praecinuistis aves."
            },
            {
                "verse": "Alteriusque meas subiit canis ater in aedes"
            },
            {
                "verse": "Atque per impluvium decidit anguis humo."
            },
            {
                "verse": "Haec quamvis manifesta mei cecinisset aruspex"
            },
            {
                "verse": "Signa mali, tantum quis putet esse nefas?"
            },
            {
                "verse": "Heu, heu, non tantam concepi mente ruinam:"
            },
            {
                "verse": "Ducenda est alio nostra puella viro."
            },
            {
                "verse": "Tempus erat quo iam roseis auriga quadrigis"
            },
            {
                "verse": "Linquebat phrigii flava cubile senis,"
            },
            {
                "verse": "Pexima quando quies somno mihi membra rigavit."
            },
            {
                "verse": "Sint utinam nobis somnia falsa precor!"
            },
            {
                "verse": "Visa mihi est Herato tristes effundere voces"
            },
            {
                "verse": "(Neglecti haec curam semper amantis habet):"
            },
            {
                "verse": "Fata tuis obstant coeptis, obsistere fatis"
            },
            {
                "verse": "Nemo potest hominum, non deus ipse valet;"
            },
            {
                "verse": "Mens Iovis est fatum, fatum est sua firma voluntas,"
            },
            {
                "verse": "Et seriem rerum fata vocare potes."
            },
            {
                "verse": "Ille opifex rerum, sibimet contrarius esset,"
            },
            {
                "verse": "Hoc est adversus bella movere deos."
            },
            {
                "verse": "Et conere licet, non re potieris amata,"
            },
            {
                "verse": "Sed miser incassum tempora longa teres."
            },
            {
                "verse": "Sic visum superis, sic stat sententia fatis,"
            },
            {
                "verse": "Ut nubat Bruno candida virgo seni."
            },
            {
                "verse": "Indignum est facinus nec quod mereare, Verine,"
            },
            {
                "verse": "Sed tamen o frustra desine, amice, queri;"
            },
            {
                "verse": "Nos aliam dabimus miro splendore puellam"
            },
            {
                "verse": "Deposito fastu quae velit esse tua,"
            },
            {
                "verse": "Illiusque toro solusque frueris amore"
            },
            {
                "verse": "Dum sibi, proh superi! Vita superstes erit."
            },
            {
                "verse": "Vix haec ediderat gelidos cum sudor in artus"
            },
            {
                "verse": "Fluxerat et pavidi contremuere sinus."
            },
            {
                "verse": "Tunc mea coeperunt vibrari corda timore"
            },
            {
                "verse": "Tristis et e nostro pectore somnus abit."
            },
            {
                "verse": "Namque metu est excussa quies, ira atque dolore"
            },
            {
                "verse": "Exarsi, nec vox ore retenta mihi est:"
            },
            {
                "verse": "Cur, ignave, premis mortalia pectora curis,"
            },
            {
                "verse": "Nonne satis fuerat cura diurna, sopor?"
            },
            {
                "verse": "Cur trepidas falsa deludis imagine mentes"
            },
            {
                "verse": "Atque timere facis saepe quod esse nequit?"
            },
            {
                "verse": "Cur terrent sensus phantasmata vana gravatos,"
            },
            {
                "verse": "Horrida tam miris cur simulacra modis?"
            },
            {
                "verse": "Omnia mentiris, somne ignavissime, dicta,"
            },
            {
                "verse": "Anne esset tanti nuntia Musa mali?"
            },
            {
                "verse": "Nec plectrum in dextra, nec barbiton ulla sinistra,"
            },
            {
                "verse": "Nec fuit haec Herato, quae mihi visa loqui est,"
            },
            {
                "verse": "Sed comes una tui Furiarum tristis Herinis"
            },
            {
                "verse": "Tartareo venit, pestis amara, lacu."
            }
        ],
        [
            {
                "verse": "Ergo deserto tandem, Flametta, Verino"
            },
            {
                "verse": "Nupsisti Bruno perfida virgo seni"
            },
            {
                "verse": "Perfida tam sanctum rupisti foedus amoris,"
            },
            {
                "verse": "Deceptis superis sic violata fides."
            },
            {
                "verse": "Crede mihi, tanti sceleris dabis, impia, poenas."
            },
            {
                "verse": "Impia, mene putas talia posse pati?"
            },
            {
                "verse": "Facta addam verbis: tam atrox iniuria posset"
            },
            {
                "verse": "Ingenium placidi mite movere viri;"
            },
            {
                "verse": "Acer natura atque audax iuvenilibus annis"
            },
            {
                "verse": "Nescio quid faciam: quo trahet ira sequar."
            },
            {
                "verse": "Intumuit calidus per fervida pectora sanguis,"
            },
            {
                "verse": "Ira et amor nobis cuncta furore replent."
            },
            {
                "verse": "Dii meritas poenas tanto pro crimine poscent:"
            },
            {
                "verse": "Tene putas superis verba dedisse deis?"
            },
            {
                "verse": "Numina sunt testes: potes hoc periura negare,"
            },
            {
                "verse": "An teste inficias ibis, iniqua, deo?"
            },
            {
                "verse": "Formula testis adest quae sacra in Carminis aede"
            },
            {
                "verse": "Paene istis verbis rite peracta fuit:"
            },
            {
                "verse": "Te praeter nullus iunget connubia mecum,"
            },
            {
                "verse": "Cuius nota fides, est mihi notus amor,"
            },
            {
                "verse": "Per numen iuro cuius densissima ludos"
            },
            {
                "verse": "Turba colit, semper tu meus unus eris,"
            },
            {
                "verse": "Dum vivam fidi dicar Flametta Verini,"
            },
            {
                "verse": "Una dies ambo auferet, unus amor."
            },
            {
                "verse": "Tu vir, tu coniunx, et eris mihi sola voluptas,"
            },
            {
                "verse": "Dispeream sine te, si libet esse mihi."
            },
            {
                "verse": "Pluraque mendaci dixisti, perfida, lingua,"
            },
            {
                "verse": "Et nostrae dextrae dextera nexa tua est."
            },
            {
                "verse": "Tunc prae laetitia lacrimae fluxere per ora"
            },
            {
                "verse": "Et tantum dixi: sint verba rata precor."
            },
            {
                "verse": "Gaudia, proh superi! Deceptus inania fovi,"
            },
            {
                "verse": "Me fore felicem tempus in omne putans."
            },
            {
                "verse": "O leve et infidum, o varium, o mutabile pectus!"
            },
            {
                "verse": "Femina se tanta mobilitate gerit!"
            },
            {
                "verse": "Nulla fides usquam est, iuranti nemo puellae"
            },
            {
                "verse": "Credat, cum verbis mobile pectus habent,"
            },
            {
                "verse": "Promptum aliud verbis, aliudque in pectore clausum est,"
            },
            {
                "verse": "Mella gerunt linguis, dira venena latent."
            }
        ],
        [
            {
                "verse": "Men lacrimare vetas, et talis adempta puella est"
            },
            {
                "verse": "Nobis et turpi Flamea nupta seni!"
            },
            {
                "verse": "Veh, mihi decrepitus quidam praefertur adulter,"
            },
            {
                "verse": "Men siccis credis talia ferre genis?"
            },
            {
                "verse": "Immittat potius mea per praecordia ferrum"
            },
            {
                "verse": "Quam, Flametta, miser priver amore tuo."
            },
            {
                "verse": "Me iugulet potius, fuero sibi mitior hostis,"
            },
            {
                "verse": "Illius quam tu nupta ferare senis."
            },
            {
                "verse": "Tune illum tanges niveis formosa lacertis"
            },
            {
                "verse": "Et non pollutas credis habere manus?"
            },
            {
                "verse": "Tune fovere sinu squalentia membra pedore"
            },
            {
                "verse": "Tam molli poteris stulta puella senis?"
            },
            {
                "verse": "En ubi mollities formosi pectoris illa est?"
            },
            {
                "verse": "Oris ubi inflati verba superba iacent?"
            },
            {
                "verse": "Heu tibi tam cari non amplius ipsa Verini"
            },
            {
                "verse": "Dicere, et lacrimas fundere tune vetas?"
            },
            {
                "verse": "Me scythicis releget potius Florentia terris,"
            },
            {
                "verse": "Publicet et nostras denique fiscus opes,"
            },
            {
                "verse": "Quam nostram tangat turpissimus ille puellam."
            },
            {
                "verse": "Abvertant tantum numina sancta nefas!"
            },
            {
                "verse": "Desine, Locteri, sapientia fundere verba"
            },
            {
                "verse": "Frustra, nam nimis est imperiosus amor."
            },
            {
                "verse": "Te bona dicentem nosco, peioraque cogor"
            },
            {
                "verse": "Turpiter insano victus amore sequi."
            },
            {
                "verse": "Quid faciam? Finem nequeo praescribere amori:"
            },
            {
                "verse": "Exitium infelix subsequor ipse meum;"
            },
            {
                "verse": "Sed tamen enitar paulatim pellere labem"
            },
            {
                "verse": "Tam tristem monitis, dulcis amice, tuis."
            }
        ],
        [
            {
                "verse": "Quid mihi dixisti? Infelix, discede, Verine:"
            },
            {
                "verse": "Me coniunx alter, me tenet alter amor."
            },
            {
                "verse": "Rumpere ne tentes socialia vincula taedae,"
            },
            {
                "verse": "Ne sponsam alterius sollicitare velis."
            },
            {
                "verse": "Dum licuit tempusque tulit salvoque pudore,"
            },
            {
                "verse": "Inter mille procos tu mihi primus eras;"
            },
            {
                "verse": "Vir, mihi ni cedas, nostro laedetur amore,"
            },
            {
                "verse": "Et te propter erit fama sepulta mei,"
            },
            {
                "verse": "Et falso turpis te propter adultera dicar;"
            },
            {
                "verse": "Deprecor, alterius cede, Verine, toro."
            },
            {
                "verse": "Ardenti ut quondam fueras in amore modestus,"
            },
            {
                "verse": "Quae mentem potuit flectere causa meam,"
            },
            {
                "verse": "Sic tua nunc prosit, dilecte, modestia nobis,"
            },
            {
                "verse": "Profuit illa tibi, prosit et illa mihi."
            },
            {
                "verse": "Nulla dies nisi mors disiunget foedera lecti,"
            },
            {
                "verse": "Ne doleas, non vir tu, sed amator eras."
            },
            {
                "verse": "Verba puellarum quae sunt sub iura parentum"
            },
            {
                "verse": "Ad iam promissum nil valuere torum;"
            },
            {
                "verse": "Non ego civilis cognovi aenigmata iuris,"
            },
            {
                "verse": "Scire tamen mulier quaelibet ista potest?"
            },
            {
                "verse": "Nescia promisi, sed quid promittere quivi,"
            },
            {
                "verse": "Actibus his genitor si neget ipse fidem?"
            },
            {
                "verse": "Aut bene cede volens seu invitus tempora prodes,"
            },
            {
                "verse": "Gratia sicque tuis non erit ulla malis."
            },
            {
                "verse": "Quaere aliam nulli quae sit promissa marito"
            },
            {
                "verse": "Quae possit semper firmior esse tibi;"
            },
            {
                "verse": "Illa quidem nostri siquid tibi restat amoris"
            },
            {
                "verse": "Curam adimet, curam cum dabit illa tibi."
            },
            {
                "verse": "Truditur ut clavus clavo, sic ignis ab igne,"
            },
            {
                "verse": "Sic deletur amor priscus amore novo."
            },
            {
                "verse": "Discedam quamvis abs te discedere nollem,"
            },
            {
                "verse": "Hinc tamen imperium me iubet ire tuum."
            }
        ],
        [
            {
                "verse": "Quid faciam? Quo me vertam? Discedere cogis,"
            },
            {
                "verse": "Ad te me facies ista redire iubet."
            },
            {
                "verse": "Me flavi crines retinent et eburnea colla;"
            },
            {
                "verse": "Me miserum sine te vivere posse putas?"
            },
            {
                "verse": "Quam bene puniceus lactenti in corpore nitor"
            },
            {
                "verse": "Fulget, et hanc formam linquere posse putas?"
            },
            {
                "verse": "En ego sydereos ut linquam credis ocellos?"
            },
            {
                "verse": "Sperasti ah tantum, candida virgo, nefas?"
            },
            {
                "verse": "En alium imperiosa iubes me quaerere amorem?"
            },
            {
                "verse": "Quo sine te pacto vita futura mea est?"
            },
            {
                "verse": "Unica tu requies nostri, Flametta, laboris,"
            },
            {
                "verse": "Solamen tristis sola doloris eras."
            },
            {
                "verse": "Pectore sola meo poteras depellere curas,"
            },
            {
                "verse": "Tu vere poteras gaudia sola dare."
            },
            {
                "verse": "In te spes vitae, mors in te nostra manebat,"
            },
            {
                "verse": "Sors mea pendebat sorte, puella, tua."
            },
            {
                "verse": "Quis mihi deserto, quod erit solamen? Amicus"
            },
            {
                "verse": "Quis pellet curas? Gaudia quisve dabit?"
            },
            {
                "verse": "Contra fas divum tu contra iura virorum"
            },
            {
                "verse": "A iam promisso pellis iniqua toro."
            },
            {
                "verse": "Si nescis, deus est testis, deus ultor amantis:"
            },
            {
                "verse": "Deceptus verbis non ego solus eram."
            },
            {
                "verse": "Quas mihi tu poenas, si non mortalia temnunt"
            },
            {
                "verse": "Numina, sed meritas Flamea virgo, dabis."
            },
            {
                "verse": "Ultrices iras graviora in tempora differt,"
            },
            {
                "verse": "Non impune feres verba dedisse deo."
            },
            {
                "verse": "Non omnes subito peccantes fulmine perdit"
            },
            {
                "verse": "Iupiter, eventus acta probare solent."
            },
            {
                "verse": "Vos precor, o superi, sim quamvis laesus ab illa,"
            },
            {
                "verse": "Sit tamen huic causa poena remissa mei."
            },
            {
                "verse": "Si non decipior, fidum sprevisse Verinum"
            },
            {
                "verse": "Plorabis, cum nos alter habebit amor;"
            },
            {
                "verse": "Tunc quotiens dices: erat hic hic dignus amari."
            },
            {
                "verse": "Damnabis factum perfidiamque tuam."
            }
        ]
    ]
}