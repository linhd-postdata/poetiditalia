{
    "author": "Giovanni Francesco Vitale",
    "title": "panegyris",
    "url": "http://www.poetiditalia.it/texts/VITALE|pane|001",
    "text": [
        [
            {
                "verse": "in panaegyrim praefatio"
            },
            {
                "verse": "Sunt quos cornipedes, canes, auesque"
            },
            {
                "verse": "Delectat uolucres fouere, et illi"
            },
            {
                "verse": "Pingues montibus insequuntur altis"
            },
            {
                "verse": "Damas, hi cupidi sequuntur aurum."
            },
            {
                "verse": "Secum, fulmineos equos, canesque"
            },
            {
                "verse": "Secum, secum habeant aues uolucres,"
            },
            {
                "verse": "Damas opposita sequantur hasta."
            },
            {
                "verse": "Non talem cupido decorem, et illis"
            },
            {
                "verse": "Diues muneribus frui, rapit nam"
            },
            {
                "verse": "Fortuna hoc facili modo bonum, nec"
            },
            {
                "verse": "His parcunt celeres bonis sorores."
            },
            {
                "verse": "Phoebus non trepido sequendus ore"
            },
            {
                "verse": "Sit dux, sit dominus mihi, sit auspex,"
            },
            {
                "verse": "Hoc fiant cineres mei decori"
            },
            {
                "verse": "Vnguento, et facilis sequendo sit hic."
            },
            {
                "verse": "Ergo mellifluis ades camoenis,"
            },
            {
                "verse": "Et pandas graciles Apollo musas,"
            },
            {
                "verse": "Et pandas numeros Apollo dulces."
            }
        ],
        [
            {
                "verse": "panegyris reu. d. Mattheo Longo, episcopo Gurcensi, Caesareae Maiestatis uicemgerenti excultissimo"
            },
            {
                "verse": "Caesareas iterum gentes, gratamque tonanti"
            },
            {
                "verse": "Progeniem, ramis condit tibi quercus opacis."
            },
            {
                "verse": "O tandem gratare tuis generosa tropheis"
            },
            {
                "verse": "Roma iterum. uindex Heroa e stirpe Camillus,"
            },
            {
                "verse": "Ortus ab Hesperia pepulit fera praelia, qui nunc"
            },
            {
                "verse": "Magnanimo Liguris latitat sub pectore IVLI."
            },
            {
                "verse": "Hostia septeni superas fluitantia Nili"
            },
            {
                "verse": "Albula, tu Gangem uincis, fluctusque Tymaui,"
            },
            {
                "verse": "Tu celerem Tygrim, rapidum Symoenta, et Araxis"
            },
            {
                "verse": "Impetum, et auratas qui fert Pactolus harenas,"
            },
            {
                "verse": "Victus honorato sequitur tua flumina riuo."
            },
            {
                "verse": "Et maior titulis nunc aurea Roma superbis"
            },
            {
                "verse": "Efficitur, sublime caput super aethera tollens,"
            },
            {
                "verse": "Sub Iulo aeternos rursus uisura triumphos"
            },
            {
                "verse": "Gaudet, et auratae rutilant in fronte coronae,"
            },
            {
                "verse": "Qualis quum roseo compellat mane colore"
            },
            {
                "verse": "Aurora et curui gaudet liquisse mariti"
            },
            {
                "verse": "Pulchra thorum, dulces alio quaestura lepores:"
            },
            {
                "verse": "Talis perdomitis laetatur Roma tyrannis,"
            },
            {
                "verse": "Quae Rhodanum, quae Arabas olim disiecit, et Indos"
            },
            {
                "verse": "Sub iuga Caesarei totus se tradidit orbis"
            },
            {
                "verse": "Imperii, Cilices arisque deisque superbi,"
            },
            {
                "verse": "Ditia uictrici dederunt sua munera Romae."
            },
            {
                "verse": "Ecce iterum Gallos eiecit Roma rebelles,"
            },
            {
                "verse": "Atque iterum Latia sub maiestate tenentur,"
            },
            {
                "verse": "Armigeros quondam quos perdomuere Quirites,"
            },
            {
                "verse": "En tibi Meonii bacchantes praeda resurgunt,"
            },
            {
                "verse": "Magnanima aduersos gestantia pectora Thyrsos,"
            },
            {
                "verse": "Quae rabie rigida furibunda mente trahuntur."
            },
            {
                "verse": "Sed quis rumor adest, praeceps quo uulgus oberrat,"
            },
            {
                "verse": "Quo proceres Latii? cui pegmata celsa parantur?"
            },
            {
                "verse": "Obsitaque egregiae testantes regna tabellae?"
            },
            {
                "verse": "Chara Deum soboles et nostri cura Tonantis,"
            },
            {
                "verse": "Caesarei Imperii spes una et sola carinae"
            },
            {
                "verse": "Occurrit lassae, cuius uirtute procellas,"
            },
            {
                "verse": "Oceanus mulcet tempestatesque serenat,"
            },
            {
                "verse": "Cuspide Mars, Phoebus Cythara, Cyllenius ore."
            },
            {
                "verse": "Alter olympiaco merito decoratus honore"
            },
            {
                "verse": "Emicat, et serpunt tres circum clara coronae"
            },
            {
                "verse": "Tempora; grandiloquos tutatur prima poetas,"
            },
            {
                "verse": "Altera magnanimis ducibus fauet, altera coelum"
            },
            {
                "verse": "Respicit, occultos monstrans super astra meatus,"
            },
            {
                "verse": "Relligionis opus, primasque acquirere sedes"
            },
            {
                "verse": "Edocet, et superas qua possis scandere ad arces,"
            },
            {
                "verse": "En meus ingreditur Latium dux maximus armis,"
            },
            {
                "verse": "Atque toga, hunc sequitur procerum concordia diues,"
            },
            {
                "verse": "Purpureique patres, et candida turba potentum."
            },
            {
                "verse": "Auratis tortisque comis uenere Sycambri:"
            },
            {
                "verse": "Aethiopes nimio nigrantes sole sequuntur:"
            },
            {
                "verse": "Pannonii hinc alacres frenis, phalerisque decori"
            },
            {
                "verse": "Conspiciuntur equi, spumis maduere lupati."
            },
            {
                "verse": "Tympana pars tundit, Buxos pars inflat inanes,"
            },
            {
                "verse": "Horrisonusque fragor uolitat per amica tubarum"
            },
            {
                "verse": "Sydera, Maeoniis fumat et plausibus aether."
            },
            {
                "verse": "Talis Germanis uenit Gurcensis ab oris"
            },
            {
                "verse": "Caesaris auspicium, talesque sequuntur ouantes"
            },
            {
                "verse": "Hunc Latii proceres, uultu nitet altus eburno."
            },
            {
                "verse": "Augusti imperii custos fidissime salue,"
            },
            {
                "verse": "Salue chara Deum proles, rectura per aequor"
            },
            {
                "verse": "Carbasa Clauigeri tandem, cui nomen utrunque"
            },
            {
                "verse": "Principis et Vatis merito memoranda dedere"
            },
            {
                "verse": "Facta, sub auspiciis cuius secura Poetae"
            },
            {
                "verse": "Credunt uela mari Zephyris adiuta secundis."
            },
            {
                "verse": "Mens fugit Herois laudes scriptura decori,"
            },
            {
                "verse": "Et superat genus hoc semper fulgentius oestrum"
            },
            {
                "verse": "Scribentis, quantum ceu quum ditatur auarus"
            },
            {
                "verse": "Diuitiis, tantum fit pauper saepius auro."
            },
            {
                "verse": "At tu seu Vatum fauor es, seu cura deorum,"
            },
            {
                "verse": "Seu Phoebum splendore refers, cytharaque sonanti,"
            },
            {
                "verse": "Non mortalis adest uultus, color ipse sed almum"
            },
            {
                "verse": "Purpurei radii testantur tempora circum."
            },
            {
                "verse": "Denique ni Samiae fallamur dogmate rhetrae,"
            },
            {
                "verse": "Quae tua nunc anima est, fuerat iam Caesaris, artus"
            },
            {
                "verse": "Ingressa aethereos, et numina tanta decori"
            },
            {
                "verse": "Principis Italiae conseruatura quietem."
            },
            {
                "verse": "Oceanum interea dum collapsura reuisunt"
            },
            {
                "verse": "Sidera, dumque cauis respondet montibus Eccho,"
            },
            {
                "verse": "Semper honos, nomenque tuum, laudesque manebunt,"
            },
            {
                "verse": "Namque tua gaudent sub tempestate Poetae"
            },
            {
                "verse": "Laurigeri, quorum est mortales rumpere nodos,"
            },
            {
                "verse": "Et freta secura turgentia rumpere classe."
            },
            {
                "verse": "O facile ingenium priscos imitantis honores,"
            },
            {
                "verse": "O faciles animi generoso in principe, et ingens"
            },
            {
                "verse": "Progenies calamos sacri uictura Maronis,"
            },
            {
                "verse": "Prisca tamen patriae tutores secula iactant."
            },
            {
                "verse": "Qui periere armis, et honoro Marte, Quirites"
            },
            {
                "verse": "At tu non armis, nec Martia templa reuisis"
            },
            {
                "verse": "Caedibus infandis miserorum aut morte triumphans;"
            },
            {
                "verse": "Sed praefers tantus sanctissima dona Mineruae,"
            },
            {
                "verse": "Cuius honorati fragrabant fronde triumphi,"
            },
            {
                "verse": "Haec haec magnanimo laus est in principe. Salue"
            },
            {
                "verse": "Candida pax, cuius licuit foedare decoram"
            },
            {
                "verse": "Vlli unquam faciem summoque cupita tonanti"
            },
            {
                "verse": "Quum superas uoluit coelorum scandere sedes,"
            },
            {
                "verse": "Et zonas uexare poli fera turba Gigantum,"
            },
            {
                "verse": "Te furor euictis manibus post terga, dolique,"
            },
            {
                "verse": "Et rabies furibunda manus connexa sequuntur;"
            },
            {
                "verse": "Denique fidus amor circum, Iusque omne fidesque,"
            },
            {
                "verse": "Et pietas graditur, post hos concordia ramis"
            },
            {
                "verse": "Palladiis ornata petit dextram atque capillos."
            },
            {
                "verse": "Et tecum Italia qui maxima fata labante"
            },
            {
                "verse": "Egit adest, uenerare ducem, uenerare deorum"
            },
            {
                "verse": "Progeniem, qua nil dum lumina candida fundit"
            },
            {
                "verse": "Phoebus, ab Eois spectat iucundius oris."
            },
            {
                "verse": "Et uos o Latii facunda caterua Poetae,"
            },
            {
                "verse": "Quos decet excelsum Musarum scandere montem,"
            },
            {
                "verse": "Et iuga Parnassi subter labentia opacis"
            },
            {
                "verse": "Flumina speluncis, riuosque haurire decoros."
            },
            {
                "verse": "Hoc opus est uestris calamis et dignius altis,"
            },
            {
                "verse": "Ast ego (dum tenues seruabunt molliter auras"
            },
            {
                "verse": "Fata) tuos quacunque canam sub uoce Triumphos."
            },
            {
                "verse": "Arma canant Vates alii, seu mollia molles"
            },
            {
                "verse": "Facta uiri Veneris tenerosque Cupidinis arcus."
            },
            {
                "verse": "Tu mihi materies, numenque, decusque, canendi"
            },
            {
                "verse": "Aduenis, et nimias nostro de pectore curas"
            },
            {
                "verse": "Pellis, anhelanti requiemque imponis auenae."
            }
        ]
    ]
}