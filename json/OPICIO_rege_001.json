{
    "author": "Giovanni Opicio",
    "title": "ad regem",
    "url": "http://www.poetiditalia.it/texts/OPICIO|rege|001",
    "text": [
        [
            {
                "verse": "Rex, precor, accipias nostrae servata Camoenae"
            },
            {
                "verse": "Dona tibi, posito (quaeso) supercilio."
            },
            {
                "verse": "Iam tibi permultis mittunt, rex, munera rebus"
            },
            {
                "verse": "Magna viri, sortis munera quisque suae:"
            },
            {
                "verse": "Hic gemmas, alter conchas, et serica donant"
            },
            {
                "verse": "Balsama; Phidiaca signa dolata manu,"
            },
            {
                "verse": "Sunt qui quas Zeuxis, tabulas quas pinxit Apelles."
            },
            {
                "verse": "Ast ego fortunae porrigo dona meae,"
            },
            {
                "verse": "Quae sale sint, fateor, quamvis aliena latino."
            },
            {
                "verse": "Non tamen haec aetas noscere cuncta potest,"
            },
            {
                "verse": "Imberbi necnon haec sum modulatus avaena:"
            },
            {
                "verse": "Nec tetigere mei bis duo lustra dies."
            },
            {
                "verse": "Arboribus primo fructus edentur acerbi;"
            },
            {
                "verse": "Tempore mox fiunt mitia poma suo."
            }
        ]
    ]
}