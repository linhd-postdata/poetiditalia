{
    "author": "Alessandro Braccesi",
    "title": "carmina varia",
    "url": "http://www.poetiditalia.it/texts/BRACCESI|cvar|001",
    "text": [
        [
            {
                "verse": "Ponat amor pharetram moestus frangatque sagictas,"
            },
            {
                "verse": "Ac tenera plangat pectora nuda manu,"
            },
            {
                "verse": "Et doleat tristis passis Citherea capillis,"
            },
            {
                "verse": "Delitias ploret casta Minerva suas;"
            },
            {
                "verse": "Cesset et omnis honor, cultus valeatque Senensis,"
            },
            {
                "verse": "Et matrona simul lugeat atque nurus,"
            },
            {
                "verse": "Usque puellarum coetus, quin tota inventus,"
            },
            {
                "verse": "Certatim lachrymis abluat ora gemens:"
            },
            {
                "verse": "Heu, Saracina, decus splendorque et gloria formae,"
            },
            {
                "verse": "Pulchrius in vestra qua fuit urbe nihil,"
            },
            {
                "verse": "Infoelix visu capta est, miserabile dictu;"
            },
            {
                "verse": "Sic ne vacare deos, heu, pietate decet?"
            },
            {
                "verse": "Quidnam erat in terris oculis formosius huius?"
            },
            {
                "verse": "Quid magis his poterat par fore syderibus?"
            },
            {
                "verse": "Hos obscura tamen caligo ac densa recondit,"
            },
            {
                "verse": "Nec caelum aut terras posse videre sinit."
            },
            {
                "verse": "Quod scelus auditum maius, quod saevius isto?"
            },
            {
                "verse": "Quid Sena, quid potuit tristius esse tibi?"
            },
            {
                "verse": "Sed maior iactura fuit tua, saeve Cupido:"
            },
            {
                "verse": "Huius erant oculi retia nanque tua."
            },
            {
                "verse": "Nil tibi nunc superest, quo vincula nectere possis,"
            },
            {
                "verse": "Ut prius, in iuvenes, quos Sena pulchra fovet."
            },
            {
                "verse": "Nunc et abest omnis penitus iucunda venustas,"
            },
            {
                "verse": "Nunc reliqua est Veneri gratia nulla deae,"
            },
            {
                "verse": "Nunc quoque moeret iners, artes quae docta Minervae"
            },
            {
                "verse": "Callet, quod tenebrae lumina clausa tenent."
            },
            {
                "verse": "Ergo, Cupido simul Venus et Bellona parenti"
            },
            {
                "verse": "Fundite devotas, heu, sine fine preces,"
            },
            {
                "verse": "Lumina restituat donec formosa Camillae,"
            },
            {
                "verse": "Hanc, prius ut poterat, posse videre sinat."
            }
        ],
        [
            {
                "verse": "Audite gentes clamorem nostrum et miseremini calamitatum nostrarum."
            },
            {
                "verse": "Eripite pauperem et egenum et de manu peccatorum liberate eum."
            },
            {
                "verse": "Defendite iustum ab iniusto; humilem et pauperem iustificate."
            },
            {
                "verse": "Quia iustum et pium diligit deus et implet benedictionibus facientes misericordiam."
            },
            {
                "verse": "Beatus qui liberat pauperem a potente et pauperem, cui non est adiutor, defendit."
            },
            {
                "verse": "Ecce iniqui insurrexerunt contra ossa nostra et sinagoga potentium insidias paravit eis."
            },
            {
                "verse": "Circundederunt humilem vituli multi, tauri pingues obsederunt illum."
            },
            {
                "verse": "Adlatraverunt canes impii et os suum aperuerunt, ut devorarent eum."
            },
            {
                "verse": "Consilium malignantium damnavit innocentem afflictum et humiliatum nimis."
            },
            {
                "verse": "Ecce quomodo ab iniustis persecuti sumus: quis de manibus eorum nos eruet?"
            },
            {
                "verse": "Quia multiplicatus est super nos furor eorum, et sanguinem nostrum sitiverunt."
            },
            {
                "verse": "Ecce despecta est caro nostra et oculi nostri ingemunt prae inopia."
            },
            {
                "verse": "Patrem nostrum. oppresserunt peccatores et humiliaverunt in compedibus."
            },
            {
                "verse": "In carceribus, in moerore et in luctu, in tenebris et in labore afflixerunt eum."
            },
            {
                "verse": "Animas nostras pertransivit ira inimicorum, error illorum conturbavit nos."
            },
            {
                "verse": "Laqueo conati sunt stringere guttur nostrum et sanguinem nostrum dispergere."
            },
            {
                "verse": "Quoniam iniquus homo surrexit, qui contra patrem nostrum exercet mendacium."
            },
            {
                "verse": "Lingua eius sicut novacula acuta, cogitationes illius pessimae."
            },
            {
                "verse": "Propterea Deus disperdet eum in finem et radicem eius evellet de terra viventium."
            },
            {
                "verse": "Et deducet eum in puteum, interitus et non erit qui misereatur."
            },
            {
                "verse": "Et irridebunt eum gentes et dicent: ecce homo qui abominabilis factus est in mendacio."
            },
            {
                "verse": "Sicut cera liquescit a facie ignis, sic deficiat generatio eius pessima."
            },
            {
                "verse": "Contereantur dentes eius et molae noxiae confringantur."
            },
            {
                "verse": "Abrevientur dies eius pravi: fiant illi in confusione et dolore."
            },
            {
                "verse": "Filii eius mendici fiant et orphani et corruat domus eius tota."
            },
            {
                "verse": "Devoret fenerator omnem substantiam eius et deducat in nihilum labores manuum suarum."
            },
            {
                "verse": "Quia persecutus est inopem et egenum et deduxit eum in aerumnas multas."
            },
            {
                "verse": "Sed tu, domine, miserere parvulorum eius: impuberem et lactentem conserva."
            },
            {
                "verse": "Quoniam in te confidit anima nostra et sub umbra alarum tuarum confugimus."
            },
            {
                "verse": "Eripe nos de manu peccatorum et conculca improperantes nobis."
            },
            {
                "verse": "Protege nos ab operantibus iniustitiam et de viris sanguinum absterge nos."
            },
            {
                "verse": "Quoniam pater noster oppressus est nimis, nos autem filii eius parvuli et derelicti."
            },
            {
                "verse": "Ecce miseri facti sumus nimis et domus nostra plena est doloris."
            },
            {
                "verse": "Panem alienum manducamus cum lachrymis, sitimus et exurimus tota die."
            },
            {
                "verse": "Nudati sumus velut egentes et habemus sublevantem neminem."
            },
            {
                "verse": "Exaudi ergo, domine, deprecationem nostram et lachrymas nostras absterge."
            },
            {
                "verse": "Ut videant et cognoscant omnes, quia tu es iustus et non derelinquis innocentes."
            },
            {
                "verse": "Et cantabimus misericordiam et rectitudinem tuam et adiutorium tuum per dies ac noctes."
            },
            {
                "verse": "Quia factus sis protector noster et refugium nostrum in die tribulationis."
            },
            {
                "verse": "Et ecce dicemus, quod in velamento alarum tuarum suscepisti nos et dextera tua auxiliata est nobis."
            },
            {
                "verse": "Quoniam tu dominus altissimus et multum misericors, nunc et in saeculum saeculi."
            }
        ],
        [
            {
                "verse": "Salve laeta dies tam magni nuntia partus"
            },
            {
                "verse": "Et foelix tanto facta puerperio,"
            },
            {
                "verse": "Salve festa dies, quae maxima damna rependis,"
            },
            {
                "verse": "Morte sua patria quae pater intulerat:"
            },
            {
                "verse": "Civibus in cunctis luctus nunc publicus omnis"
            },
            {
                "verse": "Cessat et omnis abest iustus ab urbe dolor."
            },
            {
                "verse": "Redditus est terris iterum Laurentius heros,"
            },
            {
                "verse": "Demissus certe sedibus e superis,"
            },
            {
                "verse": "Clarus avi qui facta sui, qui facta parentis"
            },
            {
                "verse": "Augeat, et mitis ocia pacis amet,"
            },
            {
                "verse": "Et cum patre senex urbem seniore gubernet,"
            },
            {
                "verse": "Protegat et patriam, fortis, ab iniuria."
            },
            {
                "verse": "Dii servate igitur natum, servate parentem,"
            },
            {
                "verse": "Ac date Nestoreos vivat uterque dies!"
            }
        ],
        [
            {
                "verse": "Sextus Alexander quam sit tibi carus in omni"
            },
            {
                "verse": "Tempore, Virgo parens, protinus ipsa doces."
            },
            {
                "verse": "Ecce, ruunt subito Eurusque Nothusque procellis,"
            },
            {
                "verse": "Pontificemque parant perdere, Virgo, tuum:"
            },
            {
                "verse": "Nam quatiunt summo de vertice tecta Palati,"
            },
            {
                "verse": "Quo cadat in sanctum dira ruina caput."
            },
            {
                "verse": "Protegit ab alto sed eum tua dextera praesens,"
            },
            {
                "verse": "Atque tuo est illi numine parta salus:"
            },
            {
                "verse": "Sic servare soles cunctos discrimine ab omni,"
            },
            {
                "verse": "Qui tua devoti sacra verenda colunt."
            }
        ],
        [
            {
                "verse": "Est tibi caesaries ingens corpusque pusillum,"
            },
            {
                "verse": "Sic ut sit maior corpore caesaries."
            }
        ],
        [
            {
                "verse": "Gaudia quid faciant ingentia sensimus ipsi,"
            },
            {
                "verse": "Experti nuper gaudia quid faciant."
            },
            {
                "verse": "Nam, cum purpureo merito, Soderine, galero"
            },
            {
                "verse": "Ornatus quod sis nuntia fama refert,"
            },
            {
                "verse": "Gaudia nostra adeo tetigerunt corda repente"
            },
            {
                "verse": "Insolita atque arctus praeripuere meos,"
            },
            {
                "verse": "Ut totum febris succenderit impia corpus,"
            },
            {
                "verse": "Qua potui accinctam non superare necem."
            }
        ],
        [
            {
                "verse": "Quid tibi plus solito, Clementi, pallor in ore"
            },
            {
                "verse": "Nam sedet et vultus tristis, amice, geris?"
            },
            {
                "verse": "Quam male, quam vereor captus tenearis amore,"
            },
            {
                "verse": "Uranturque gravi corda benigna face!"
            }
        ],
        [
            {
                "verse": "Chartarum nuper veterum fragmenta volutans,"
            },
            {
                "verse": "Baldinocte, meum dulce sodalitium,"
            },
            {
                "verse": "Invenio quae tu misisti carmina dudum,"
            },
            {
                "verse": "Perpetuum nostrae pignus amicitiae,"
            },
            {
                "verse": "In quibus agnovi studium mentemque benignam"
            },
            {
                "verse": "Usque tuam, Thomas, et vetus officium."
            },
            {
                "verse": "Laudis enim tribuis tantum, super inclyta vexit"
            },
            {
                "verse": "Astra viros quantum phama perexiguos,"
            },
            {
                "verse": "Et celebris quantum mortalia pectora divis"
            },
            {
                "verse": "Musa renascenti praetulit ingenio."
            },
            {
                "verse": "Maxima pars igitur nostri tibi debita iuris"
            },
            {
                "verse": "Est, merito quo tu fungeris imperio."
            },
            {
                "verse": "Talibus et quanquam non sum praefulgidus instar,"
            },
            {
                "verse": "Me tamen haec pietas ducit in arbitrium,"
            },
            {
                "verse": "Quae facit, ut quaecunque subit per tempora rerum"
            },
            {
                "verse": "Grata, recens habear fervidus obsequiis,"
            },
            {
                "verse": "Atque libens patior tanto pulsatus honore,"
            },
            {
                "verse": "Quem praecone beat gloria multiplicem."
            },
            {
                "verse": "Pleias ab Haemoniis quondam labefacta pusillis"
            },
            {
                "verse": "Maxima pro meritis dona dedit minimis;"
            },
            {
                "verse": "[Clara Matuntheis etiam pia munera lustris"
            },
            {
                "verse": "Opplevit Rhodopes inscia Parthenopem.]"
            },
            {
                "verse": "Divus Alexander parvis donatus erinis"
            },
            {
                "verse": "Obtulit in Scythiis oppida Merotiden."
            },
            {
                "verse": "Et nos haec eadem grati monimenta daremus"
            },
            {
                "verse": "Usque viri tantis consona mysteriis,"
            },
            {
                "verse": "Sed tenues adsunt nimium, carissime, vires,"
            },
            {
                "verse": "Frater, et insignes debilitant animos:"
            },
            {
                "verse": "Braccius at quicquid tamen est tibi deditus omni"
            },
            {
                "verse": "Tempore gratari percupit ulterius."
            }
        ]
    ]
}