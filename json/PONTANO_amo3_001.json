{
    "author": "Giovanni Gioviano Pontano",
    "title": "de amore coniugali 3",
    "url": "http://www.poetiditalia.it/texts/PONTANO|amo3|001",
    "text": [
        [],
        [
            {
                "verse": "veneratur Pelignos et agrum Sulmonensem"
            },
            {
                "verse": "Hine amnes, haecne aoniis loca grata puellis,"
            },
            {
                "verse": "Pelignone haec sunt rura habitata seni?"
            },
            {
                "verse": "Hosne lacus, haecne antra colit descriptor amorum?"
            },
            {
                "verse": "Manibus haec sacra sunt, magne poeta, tuis?"
            },
            {
                "verse": "En vati dilecta Dryas fert rustica dona,"
            },
            {
                "verse": "Fert myrtum, ac violae lilia mista nigrae,"
            },
            {
                "verse": "Fert hederam, fert veris opes. Quin ecce Corinna:"
            },
            {
                "verse": "Ipsa canit, voces fluminis aura refert:"
            },
            {
                "verse": "\"Erramus per prata, nec est quod laedat amantes,"
            },
            {
                "verse": "Et iuveni iuncta est usque puella suo;"
            },
            {
                "verse": "Pascimur amplexu tenero, fovet aura cubantis,"
            },
            {
                "verse": "Pennarum admotu quam levis afflat Amor."
            },
            {
                "verse": "Quod nemus, aut quaenam umbra meos nunc servat amores?"
            },
            {
                "verse": "Huc ades in molli, Naso, fovende sinu.\""
            },
            {
                "verse": "Ille refert: \"O ante alias mihi cara puellas,"
            },
            {
                "verse": "Ipsa veni ad nitidos, culta Corinna, lacus,"
            },
            {
                "verse": "Qua strepitat leve murmur aquae, qua laurus in umbram"
            },
            {
                "verse": "Se iacit, et densum texit opaca nemus,"
            },
            {
                "verse": "Luxuriat qua mollis humus; te plurima myrtus,"
            },
            {
                "verse": "Te manet irriguis floridus hortus aquis."
            },
            {
                "verse": "En assum tibi certus amans.\" Vix ille, repente"
            },
            {
                "verse": "Virgo movet niveos ad loca nota pedes,"
            },
            {
                "verse": "Ac, nudata sinum, cervici innexa pependit;"
            },
            {
                "verse": "Ora, oculos, pectus cordaque iunxit amor,"
            },
            {
                "verse": "Osculaque et iunxit, suspiria et intima iunxit,"
            },
            {
                "verse": "Mistus et ex uno spiritus ore coit;"
            },
            {
                "verse": "Incaluit tunc umbra novo succensa calore,"
            },
            {
                "verse": "Mox gratum repetit altera et alter opus."
            },
            {
                "verse": "Ludite, felicis umbrae, quibus una voluptas"
            },
            {
                "verse": "Vivitur atque unus pectora iungit amor."
            },
            {
                "verse": "Nunc, age, quae myrteta colis mihi consita, nymphe,"
            },
            {
                "verse": "Quaeque tenes hortos, Antiniana, meos,"
            },
            {
                "verse": "Pauca meae, nam pauca seni Cytherea ministrat,"
            },
            {
                "verse": "(Ipsa leget coniux) tu modo pauca refer."
            },
            {
                "verse": "Extinctos in corde seni quis suscitat ignes?"
            },
            {
                "verse": "Quae nova sopitas nunc movet aura faces?"
            },
            {
                "verse": "Incendi novus auctor an est? Suspiria, coniux,"
            },
            {
                "verse": "Hoc tua et accensi pectoris aura facit;"
            },
            {
                "verse": "Pectoris huc venit aura tui, vetus inde resurgit"
            },
            {
                "verse": "Et reparat vires ignis ab igne novas;"
            },
            {
                "verse": "Iam saevit, iam flamma furit; suspiria coniux"
            },
            {
                "verse": "Movit, et a nostra mutua flamma viget;"
            },
            {
                "verse": "Urimur absentes unoque adolescimus igni,"
            },
            {
                "verse": "Et vires uno fomite uterque capit."
            },
            {
                "verse": "In somnis mihi nocte venis, succenditur ignis,"
            },
            {
                "verse": "Vexat nocturnus pectora adusta calor;"
            },
            {
                "verse": "Ante oculos versare die, tum subdita venis"
            },
            {
                "verse": "Spirat anhelantis flamma diurna faces:"
            },
            {
                "verse": "En volitant rutilantque vagae de corde favillae,"
            },
            {
                "verse": "Et fax absumptis ossibus usta micat;"
            },
            {
                "verse": "Iam serpit venis, imas iam flamma medullas"
            },
            {
                "verse": "Corripit ac toto corpore lapsa furit."
            },
            {
                "verse": "Quisquis ades, procul hinc, ne vos meus ustilet ignis:"
            },
            {
                "verse": "Fervet et accensos huc agit hucque globos;"
            },
            {
                "verse": "Inque faces flammasque abeo, iam vertor in ignem,"
            },
            {
                "verse": "Vertimur, en iam iam nil nisi flamma sumus."
            }
        ],
        []
    ]
}