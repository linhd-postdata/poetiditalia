{
    "author": "Basinio da  Parma",
    "title": "Cyris",
    "url": "http://www.poetiditalia.it/texts/BASINIO|cyri|001",
    "text": [
        [
            {
                "verse": "En ego quem puerum divina tragoedia novit,"
            },
            {
                "verse": "Cogor ab imparibus carmina ferre modis."
            },
            {
                "verse": "Nec studium neque honos, famae nec summa voluntas"
            },
            {
                "verse": "Me miserum, sed enim scribere cogit Amor,"
            },
            {
                "verse": "Nanque meos oculos una est furata puella,"
            },
            {
                "verse": "Quae tamen et mentem torserat ante meam."
            },
            {
                "verse": "Sed rudis et simplex et qui non talia noram,"
            },
            {
                "verse": "Nulla diu vitae praelia longa dabam."
            },
            {
                "verse": "Saepe rosas iuveni misit mihi candida Cyris,"
            },
            {
                "verse": "Cyris enim tali nomine dicta fuit."
            },
            {
                "verse": "Saepe illi teneras misi mea carmina musas"
            },
            {
                "verse": "Et saepe ah tenero lectus ab ore fui!"
            },
            {
                "verse": "Et legor; atque etiam repetit mea carmina Cyris,"
            },
            {
                "verse": "Cyris Apollineos digna referre sonos:"
            },
            {
                "verse": "Arte vel ingenio vel pulchro corpore prima"
            },
            {
                "verse": "Exuperat veras nobilitate deas."
            },
            {
                "verse": "O ego qualis eram! quis enim tacuisset amorem,"
            },
            {
                "verse": "Oscula, dii magni, cum mihi bina dedit?"
            },
            {
                "verse": "Et cuperem demens Mavortia bella referre,"
            },
            {
                "verse": "Cum placidos possem tutus adire locos?"
            },
            {
                "verse": "Iamque vale, Meleagre, vocat me nostra puella;"
            },
            {
                "verse": "Fixisti horrendum cuspide tutus aprum."
            },
            {
                "verse": "Invenias alium tua qui tibi funera dicat,"
            },
            {
                "verse": "Ingenio satis est te incaluisse meo."
            },
            {
                "verse": "Me duce flava tuos novit Tegeea furores,"
            },
            {
                "verse": "Exemplo perii qui miser inde tuo."
            },
            {
                "verse": "Nec minor in nobis furor est, si credis amanti,"
            },
            {
                "verse": "Quam fuit in vestro pectore caecus Amor."
            },
            {
                "verse": "Parce igitur pueroque puer ignosce poetae,"
            },
            {
                "verse": "Si linquo mediis nunc tua vela vadis."
            },
            {
                "verse": "Ad faciles elegos venio placidamque puellam;"
            },
            {
                "verse": "Dii facerent possem nunc tua facta loqui!"
            },
            {
                "verse": "Sed neque me possum neque te, Meleagre, iuvare:"
            },
            {
                "verse": "Crescit in accenso pectore caecus Amor."
            },
            {
                "verse": "Et pereo, fateor, neque enim celare furorem"
            },
            {
                "verse": "Posse reor: medio stat mea flamma foro;"
            },
            {
                "verse": "Nanque senes puerique meam novere puellam,"
            },
            {
                "verse": "Et pater et genitrix totaque turba domus."
            },
            {
                "verse": "Nec tamen irascor precium non vile secutus;"
            },
            {
                "verse": "Cyridos urbe sua noscor amator ego."
            },
            {
                "verse": "Forsitan et mores damnat Ferraria nostros,"
            },
            {
                "verse": "Quod cupiam totiens ire redire domum."
            },
            {
                "verse": "Me licet usque notet; neque enim puto turpis haberi,"
            },
            {
                "verse": "Dum sit amor nostrae maxima causa notae."
            },
            {
                "verse": "Ergo ad vos faciles venio mea gaudia, versus,"
            },
            {
                "verse": "Qui trahitis claudo carmina nostra pede."
            }
        ],
        [
            {
                "verse": "Lucifer Auroram sequitur, mea Musa poetas,"
            },
            {
                "verse": "Cyris amatorem negligit ista suum."
            },
            {
                "verse": "Cyri, meum pectus geminatis ignibus urges,"
            },
            {
                "verse": "Cum legis arguta carmina voce mea."
            },
            {
                "verse": "Et legis et repetis quem non meminisse iuvaret,"
            },
            {
                "verse": "Cum retrahis oculos, Cyri superba, tuos."
            },
            {
                "verse": "O fierem versus, fierem mea Musa, puella;"
            },
            {
                "verse": "Quae repetis totiens carmina nostra forem."
            },
            {
                "verse": "At si non possem versus fore, candida Cyri,"
            },
            {
                "verse": "Essem purpurea charta recepta manu;"
            },
            {
                "verse": "Meque tui filum rupissent ora labellis,"
            },
            {
                "verse": "Ora Dioneae digna vigore deae;"
            },
            {
                "verse": "Me ceram premeres placida, mea gloria, palma,"
            },
            {
                "verse": "Quam modo portasset nostra tabella tibi:"
            },
            {
                "verse": "Omnia perpeterer fieri, modo carpere possem"
            },
            {
                "verse": "Contactus mollis purpureamque manum."
            },
            {
                "verse": "Invideo certe nostris, mihi crede, tabellis,"
            },
            {
                "verse": "Carmina quin etiam nostra beata reor."
            },
            {
                "verse": "O tibi me lectum mittat fortuna, puella,"
            },
            {
                "verse": "Infigatque animis pectora nostra tuis."
            },
            {
                "verse": "Rura colis: colimus tristem cum moenibus urbem,"
            },
            {
                "verse": "Rura vel a nostro non repetenda pede."
            },
            {
                "verse": "Dii me fecissent gracilem cum vitibus ulmum,"
            },
            {
                "verse": "Quae domibus ramos panderet alta tuis:"
            },
            {
                "verse": "Cyri, meos caperes forsan, mea cura, racemos"
            },
            {
                "verse": "Et premeret tenero me tua planta pede."
            },
            {
                "verse": "Felices essent volucres considere tecum"
            },
            {
                "verse": "Et canerent tenues, te superante, sonos;"
            },
            {
                "verse": "Forsitan et quanvis trepidas natura crearit,"
            },
            {
                "verse": "Ore tuo starent usque canentis aves."
            }
        ],
        [
            {
                "verse": "Usque miser tantos potero perferre labores?"
            },
            {
                "verse": "Ianitor en moriar Cyridos ante fores."
            },
            {
                "verse": "Ianua, quisquis is est qui te, durissima, claudit,"
            },
            {
                "verse": "Hic precor in gelida sit tumulatus aqua."
            },
            {
                "verse": "O pereat quisquis vetuit mihi gaudia custos"
            },
            {
                "verse": "Et sensit tacitos conscius ire pedes!"
            },
            {
                "verse": "Ille precor pereat, qui lumina dira sinistris"
            },
            {
                "verse": "Ominibus nobis obvia nocte dedit."
            },
            {
                "verse": "Illi certet Amor, mittat sua tela Cupido,"
            },
            {
                "verse": "Illius ardentes pectora iuxta faces."
            },
            {
                "verse": "Hunc Venus et vetito semper comitetur Amore,"
            },
            {
                "verse": "Hunc Amor invita matre furorigera."
            },
            {
                "verse": "Huic Pater omnipotens caelo iaculetur ab alto,"
            },
            {
                "verse": "Hunc Ditis et nigri regia caeca premat."
            },
            {
                "verse": "Tolle faces, custos, lumen removete, ministri;"
            },
            {
                "verse": "Grandia non quaerit lumina nostra Venus."
            },
            {
                "verse": "Parce, ferox, inquam, plenas augere lucernas;"
            },
            {
                "verse": "Ipsa domus nostro lumine maius habet."
            },
            {
                "verse": "Mittite me, famuli; dominae lustrabimus ignes."
            },
            {
                "verse": "Haec superant nostras lumina vera faces."
            },
            {
                "verse": "Illic sunt nitidi gemmae duo sydera ocelli,"
            },
            {
                "verse": "Ardentes fronti quos mea Cyris habet."
            },
            {
                "verse": "Illic purpureae fulgent duo labra columbae"
            },
            {
                "verse": "Inque sinu geminum candida portat ebur."
            },
            {
                "verse": "Illi colla nitent prima spectanda iuventa,"
            },
            {
                "verse": "Illic auratae gaudia nostra comae,"
            },
            {
                "verse": "Illic rara manus, quali Calydonius heros"
            },
            {
                "verse": "Filius exigui Tideos arma tulit,"
            },
            {
                "verse": "Cum Venus infelix magnum conscendit Olympum"
            },
            {
                "verse": "Idque Dioneo conqueritur gremio."
            },
            {
                "verse": "Caetera dii facerent possem laudare! Nec ulla"
            },
            {
                "verse": "Pars foret ingenio non manifesta meo."
            },
            {
                "verse": "Hei mihi, non gemitus prosunt nec carmen amanti!"
            },
            {
                "verse": "Regnat in attonito pectore caecus Amor."
            },
            {
                "verse": "Ianua nec nostris aperitur luctibus ista,"
            },
            {
                "verse": "Nec mihi sunt vires, nec mihi dura manus."
            },
            {
                "verse": "Non ego sum pastor, non sum fabricator aratri;"
            },
            {
                "verse": "Non claudo niveas vimine pastor oves;"
            },
            {
                "verse": "Non ego cum densis fabricata mapalia virgis"
            },
            {
                "verse": "Composui aut virides per iuga summa casas."
            },
            {
                "verse": "Haec manus aeternum solum tractavit Homerum"
            },
            {
                "verse": "Virgiliumque simul Pieridasque deas;"
            },
            {
                "verse": "Haec manus Oenidem primis mihi lusit ab annis,"
            },
            {
                "verse": "Haec mea composuit te, Meleagre, manus."
            },
            {
                "verse": "Atque utinam pastor, possem modo frangere postes,"
            },
            {
                "verse": "Essem; nam dura est percutienda manu."
            },
            {
                "verse": "Sed mea Cyris adest; strepitum nam conscius hausi."
            },
            {
                "verse": "Excreat et tacito me vocat illa sono."
            },
            {
                "verse": "Frangite, dii, postes duros, miserescite vestri"
            },
            {
                "verse": "Vatis, qui totiens numina vestra canit."
            },
            {
                "verse": "Nec fuerim ingratus: dicam fera bella gigantum"
            },
            {
                "verse": "Victoresque deos magnanimumque Iovem;"
            },
            {
                "verse": "Narrabo laudes, superi, per carmina vestras,"
            },
            {
                "verse": "Pelion et quantus, quantus Olympus erit,"
            },
            {
                "verse": "Terrigenasque acies caelo ut turbastis ab alto"
            },
            {
                "verse": "Encheladumque trucem, letiferumque solum."
            },
            {
                "verse": "Atqui alios fratres claros cecinisse poetas"
            },
            {
                "verse": "Quot memini sanctis praelia carminibus!"
            },
            {
                "verse": "Vos tamen ingrati quondam sine fine fuistis,"
            },
            {
                "verse": "Orphea cum Stygia deseruistis aqua."
            },
            {
                "verse": "Ille suam Euridicem superas revocabat ad auras"
            },
            {
                "verse": "Lege datam, voti iam potis ille sui."
            },
            {
                "verse": "Illum caecus Amor miseram post terga videntem"
            },
            {
                "verse": "Decepit multa protinus ipse via."
            },
            {
                "verse": "Nec quia cantarat Phlegraeae praelia turbae"
            },
            {
                "verse": "Victoresque deos magnanimumque Iovem,"
            },
            {
                "verse": "Caelicolae ingrati (veniam concedite), iusta"
            },
            {
                "verse": "Immerito iuveni mente dedistis opem."
            },
            {
                "verse": "Ergo ego purpureae dicam fera castra puellae"
            },
            {
                "verse": "Virgineumque decus purpureasque genas;"
            },
            {
                "verse": "Qualis erat, pastor Graia quam vexit ab urbe,"
            },
            {
                "verse": "Ledaeaeque manus Tindareumque genus."
            }
        ],
        [
            {
                "verse": "Tundite, Pierides, moerentia pectora palmis,"
            },
            {
                "verse": "Pectora, Pierides, tundite verberibus."
            },
            {
                "verse": "Vos Mutinam petitis, Mutinae venietis ad urbem."
            },
            {
                "verse": "Cyrida quis placidam linquere possit amans?"
            },
            {
                "verse": "Illa colit vates, illi sunt carmina cordi:"
            },
            {
                "verse": "Quis Mutinae nobis Cyridos addat opes?"
            },
            {
                "verse": "Illa mihi dederat sacros legisse poetas,"
            },
            {
                "verse": "Illa mihi magni carmina Meonii."
            },
            {
                "verse": "Tene meae linquent, felix Ferraria, Musae?"
            },
            {
                "verse": "Ah poteris tantum, dire, videre nefas?"
            },
            {
                "verse": "Sunt mihi discipuli parvae nova turba catervae,"
            },
            {
                "verse": "Quos ferar in mediis deseruisse vadis."
            },
            {
                "verse": "Est mihi purpurea Cyris spectanda iuventa,"
            },
            {
                "verse": "Quam dicar medio deseruisse freto."
            },
            {
                "verse": "Sed potius pereant auri formosa metalla"
            },
            {
                "verse": "Et Tagus et quicquid cerula lympha vehit;"
            },
            {
                "verse": "Et potius veprum baccas rubicundaque mirta"
            },
            {
                "verse": "Pascar et e ramis poma legenda traham,"
            },
            {
                "verse": "Quam te destituam, felix Ferraria, quam te,"
            },
            {
                "verse": "Cyri, ferar tantum linquere posse bonum."
            },
            {
                "verse": "Vos mihi divitias, Musae, dare magna potestis"
            },
            {
                "verse": "Praemia, muneribus ne modo cedat amor;"
            },
            {
                "verse": "Vos mihi fortunas Priami, mihi Caesaris arma,"
            },
            {
                "verse": "Dummodo vos habeam, dedere, Pierides."
            },
            {
                "verse": "Dedite fortunas Priami, date Caesaris arma"
            },
            {
                "verse": "Vos aliis: niveam Cyrida ferte mihi."
            },
            {
                "verse": "Illa mihi Priami gazae vel Caesaris arma,"
            },
            {
                "verse": "Illa mihi cunctis anteferenda bonis,"
            },
            {
                "verse": "Illa est, si nescis, cuius ego iussa secutus"
            },
            {
                "verse": "Et patriam et patrios deserui thalamos."
            },
            {
                "verse": "Dardanius pastor Graias pervenit ad urbes,"
            },
            {
                "verse": "Est Helene tantum diva secuta virum."
            },
            {
                "verse": "Me quoque (si fas est) etiam mea cara sequetur"
            },
            {
                "verse": "Cyris: et arma ferox Parma beata gerit,"
            },
            {
                "verse": "Et gerit et vires dives mea terra virorum,"
            },
            {
                "verse": "Extulit ingentes altera Roma viros."
            },
            {
                "verse": "Verum ego (quid refert?) non sum Priameius heros,"
            },
            {
                "verse": "Illa tamen magni credita nata Iovis;"
            },
            {
                "verse": "Sed neque Dardanius pastor mea carmina novit:"
            },
            {
                "verse": "Barbarus, at certe terra Latina mea est;"
            },
            {
                "verse": "Graiorumque puer novi monumenta virorum,"
            },
            {
                "verse": "Meque suum natum dulcis Homerus alit."
            },
            {
                "verse": "Hanc ego si rapiam, si se mea Parma videbit,"
            },
            {
                "verse": "Addiscet magni carmina Meonii,"
            },
            {
                "verse": "Et mecum poterit nostros cantare poetas,"
            },
            {
                "verse": "Virgilius qualis, qualis Homerus erit."
            },
            {
                "verse": "Forsitan et quondam cum carmina sancta legemus,"
            },
            {
                "verse": "Iungemus sanctis oscula carminibus."
            },
            {
                "verse": "Sed capitis poenam subeunt qui talia furta"
            },
            {
                "verse": "Tentarunt: peream dummodo Cyrin amem."
            },
            {
                "verse": "Cyrida amem moriens, moriens dum Cyrida flentem"
            },
            {
                "verse": "Aspiciam nostris incubuisse genis"
            },
            {
                "verse": "Et lacrymas fundat morientia in ora tepentes"
            },
            {
                "verse": "Et teneam niveam mortuus ore manum."
            }
        ],
        [
            {
                "verse": "Ecquis adest videat miserum qui luget amorem,"
            },
            {
                "verse": "Ardet et attonitus protinus usque malis?"
            },
            {
                "verse": "Ille ego sum iuvenis, quem diis genuere parentes"
            },
            {
                "verse": "Invitis olim numinibusque malis:"
            },
            {
                "verse": "Ille ego sum, rapidae feriunt cui viscera flammae,"
            },
            {
                "verse": "Cui dolor et toto pectore crescit amor,"
            },
            {
                "verse": "Nec modus ullus adest. Utinam meliora sequutus!"
            },
            {
                "verse": "Vestra sequi possem numina, Pierides."
            },
            {
                "verse": "Vos procul a patria magnam duxistis in urbem"
            },
            {
                "verse": "Et misero tantas composuistis opes,"
            },
            {
                "verse": "Praeposui patriae quondam cum Cyrida nostrae"
            },
            {
                "verse": "Atque Lares primos Basiniamque domum,"
            },
            {
                "verse": "Quom Tyresiacae quondam de littore Mantus"
            },
            {
                "verse": "Accepit nostro Parma beata Lares."
            },
            {
                "verse": "Ille ego, quem patriae docuerunt carmina Musae,"
            },
            {
                "verse": "Ubera cui tenero Mantua sancta dedit."
            },
            {
                "verse": "Haec mihi prima fuit radix generisque domusque,"
            },
            {
                "verse": "Hac fuit e patria Basiniana domus."
            },
            {
                "verse": "At mihi Parmensi felix natalis in agro"
            },
            {
                "verse": "Praebuit infantes tempora prima dies."
            },
            {
                "verse": "Me iuvenem a patria felix Ferraria coepit,"
            },
            {
                "verse": "Incolumem custos quem mea Cyris habet:"
            },
            {
                "verse": "Hanc colit, hanc habitat nivea formosa iuventa,"
            },
            {
                "verse": "Hanc mihi difficili foedere iunxit amor."
            },
            {
                "verse": "Illam ego praeposui gazis, mihi crede, paternis,"
            },
            {
                "verse": "Haec pater, haec genitrix, haec mihi frater erit,"
            },
            {
                "verse": "Haec patria et multi quondam mea numina amici,"
            },
            {
                "verse": "Haec mihi perpetuo tempore poena fuit."
            },
            {
                "verse": "Et fuit atque iterum torquet mea pectora Cyris;"
            },
            {
                "verse": "Non sinit arbitrium saeva puella meum."
            },
            {
                "verse": "Illius et mores, illius tempora demens"
            },
            {
                "verse": "Usque sequar tristi pectore oportet ego."
            },
            {
                "verse": "Quicquid et illa iubet, quanvis lasciva puella est,"
            },
            {
                "verse": "Efficio amota protinus ipse mora:"
            },
            {
                "verse": "Tantos fecit amor furibundo in corde furores"
            },
            {
                "verse": "Tantaque sunt nostrae gaudia nequitiae."
            },
            {
                "verse": "Cedite, Pierides, si non et amare iubetis,"
            },
            {
                "verse": "Arma precor cupidos et canat alter equos;"
            },
            {
                "verse": "Sit mihi purpureae faciem vidisse puellae,"
            },
            {
                "verse": "Sit mihi fas niveas posse videre genas."
            },
            {
                "verse": "Ipse dolore gravi malo sine fine teneri,"
            },
            {
                "verse": "Quam mihi sit misero pectore nullus amor."
            },
            {
                "verse": "Alter opes auri et magnos componat acervos,"
            },
            {
                "verse": "At teneam niveam Cyrida pauper ego."
            }
        ],
        [
            {
                "verse": "Vidi quae fuerat quondam formosa puella"
            },
            {
                "verse": "Turpiter obscoeno conseruisse viro."
            },
            {
                "verse": "Fama tamen nostras miserabilis impulit aures,"
            },
            {
                "verse": "Te nunc decrepito nubere velle seni."
            },
            {
                "verse": "Illum ego, crede mihi, novi, pulcherrima Cyri,"
            },
            {
                "verse": "Ulcera cui miseris cruribus ampla patent;"
            },
            {
                "verse": "Illum ego, crede mihi, novi delphina natantem,"
            },
            {
                "verse": "Dignaque cui sceptro tergora Narritio."
            },
            {
                "verse": "Hunc si vidisset quondam Laertius heros,"
            },
            {
                "verse": "Thersitem Phrygia crederet ire via;"
            },
            {
                "verse": "Hunc quoque deformem magnus formasset Homerus,"
            },
            {
                "verse": "Monstraque de misero diceret ille viro."
            },
            {
                "verse": "Sed tibi divitias curae fore credidit: at tu"
            },
            {
                "verse": "Infelix magni divitis uxor eris."
            },
            {
                "verse": "Divitiae pereunt et opes labuntur inanes;"
            },
            {
                "verse": "Vivit in aeternum gloria carminibus."
            },
            {
                "verse": "Cynthia lascivi vivit formosa Properti"
            },
            {
                "verse": "Carmine, carminibus digna puella suis;"
            },
            {
                "verse": "Galli carminibus vivit formosa Lycoris,"
            },
            {
                "verse": "Delia carminibus, clare Tibulle, tuis."
            },
            {
                "verse": "Forsitan et nostris fueras cantanda tabellis,"
            },
            {
                "verse": "Si non acciperes, bella puella, senem."
            }
        ],
        [
            {
                "verse": "Candidus iste dies, lux candida sancta fuisti,"
            },
            {
                "verse": "Quae dabis immensas tot mihi delicias."
            },
            {
                "verse": "Dicite natalesque duos mihi bina fuisse"
            },
            {
                "verse": "Saecula: Nestoreos lux trahit ista dies."
            },
            {
                "verse": "Ianua victa patet precibus laxata poetae,"
            },
            {
                "verse": "Ianua iam vacuas praebuit ista vias."
            },
            {
                "verse": "Ianua, aperta precor longos moreris in annos"
            },
            {
                "verse": "Et molli semper cardine versa sones."
            },
            {
                "verse": "Dii tibi fortunent dominae de prole nepotes"
            },
            {
                "verse": "Et videas generis pignora clara sui."
            },
            {
                "verse": "Dii tibi perpetuum nomen, mea ianua, duint,"
            },
            {
                "verse": "Nec tibi cerulea contonet imber aqua,"
            },
            {
                "verse": "Nec tibi limosos ducat via sordida rivos,"
            },
            {
                "verse": "Terreat horrendus nec tua claustra canis."
            },
            {
                "verse": "Sis aeterna precor et Cyrida semper amantem"
            },
            {
                "verse": "Custodi atque aliis gaudia nostra nega."
            }
        ],
        [
            {
                "verse": "Pisce super curvo vectus cantabat Arion,"
            },
            {
                "verse": "Daedalus in clausa carmina turre dabat,"
            },
            {
                "verse": "Saepe inter cantus flevit Tyrinthius heros,"
            },
            {
                "verse": "Cum cuperet forti vincere monstra manu,"
            },
            {
                "verse": "Inter et errores varios cantavit Ulisses"
            },
            {
                "verse": "Et moriens tremulo gutture cantat olor."
            },
            {
                "verse": "Sic ego qui trepidus saevis circunsonor armis,"
            },
            {
                "verse": "Qui Rubeo infensus Tertius hoste premor,"
            },
            {
                "verse": "Non possum faciles animo depellere versus,"
            },
            {
                "verse": "Musa vel attonitos nunc sinit esse viros."
            },
            {
                "verse": "Oppida me retinent, regnat quibus inclytus armis"
            },
            {
                "verse": "Fortis Othoniades: Guardasione moror."
            },
            {
                "verse": "Tertia progenies, magnum quae duxit Othonem,"
            },
            {
                "verse": "Cum Rubeis etiam bella nefanda gerit."
            },
            {
                "verse": "Pierides tecum, tecum formosus Apollo,"
            },
            {
                "verse": "Hieronyme, Aoniam concitet usque lyram."
            },
            {
                "verse": "Te mea Cyris amet: iam iam Mavortius armis"
            },
            {
                "verse": "Ipse sequar trepidos, Marte tonante, viros."
            },
            {
                "verse": "Stentora, si redeant Troiani tempora belli,"
            },
            {
                "verse": "Stentora voce mea vincere nitar ego."
            },
            {
                "verse": "Voce mea nec opus fuerit: maiora parantur"
            },
            {
                "verse": "Praelia, maius agit nostra carina fretum."
            },
            {
                "verse": "Mille tonant subitis lapidum tormenta ruinis,"
            },
            {
                "verse": "Maius onus quam quod Iupiter ipse quatit."
            },
            {
                "verse": "Dant strepitum montes, toto tonat aethere murmur,"
            },
            {
                "verse": "Flammaque sulphureos tollit ad astra globos."
            },
            {
                "verse": "Nec defit curvo Paridi qui se offerat arcu"
            },
            {
                "verse": "Sive tibi, frater, sive Diana, tibi."
            },
            {
                "verse": "Pandare, Tydides leto quem affecit amaro,"
            },
            {
                "verse": "Si redeas, iterum, Pandare, victus eris."
            },
            {
                "verse": "Quanvis Atridae iaculum, suadente Minerva,"
            },
            {
                "verse": "Torsisti, Lycios non aditure Lares,"
            },
            {
                "verse": "Huc tu si redeas, quanvis Calydonius heros"
            },
            {
                "verse": "Ingemit in tergo tela fuisse suo,"
            },
            {
                "verse": "Invenies etiam qui te fortissime vincat"
            },
            {
                "verse": "Pandare; vincetur Phoebus et ipse Paris."
            },
            {
                "verse": "Dii facerent tecum tua me Ferraria haberet"
            },
            {
                "verse": "Incolumem, custos quam mea Cyris habet."
            },
            {
                "verse": "Illic pacis honos; nam quae discordia surgit,"
            },
            {
                "verse": "Ille pater patriae si Leonellus adest?"
            },
            {
                "verse": "Plura tibi canerem, pater o memorande, sed ingens"
            },
            {
                "verse": "Me labor indomiti Martis ad arma vocat."
            },
            {
                "verse": "Iamque vale et totis cupias mihi Cyrida votis"
            },
            {
                "verse": "Qualibet optatam nocte silente dari."
            }
        ],
        [
            {
                "verse": "Si quis erit placidam cupiens retinere puellam,"
            },
            {
                "verse": "Duxerit arbitrio tempora nulla suo."
            },
            {
                "verse": "Sit nive cana licet gelidis quoque terra pruinis,"
            },
            {
                "verse": "Me faciat nudo currere nympha pede;"
            },
            {
                "verse": "Sint licet aestivi ferventia tempora Cancri,"
            },
            {
                "verse": "Perpetiarque diem difficilemque sitim."
            },
            {
                "verse": "Iusserit: Eoos migrem peregrinus ad Indos,"
            },
            {
                "verse": "Nigra suas nobis India monstret opes."
            },
            {
                "verse": "Hanc propter Stygias possim penetrare cavernas,"
            },
            {
                "verse": "Hanc propter quoniam sunt mihi regna Iovis."
            },
            {
                "verse": "Propter Penelopem stolidus simulatus Ulysses"
            },
            {
                "verse": "Vix potuit carum linquere Telemachum."
            },
            {
                "verse": "Et mihi cara fuit semper mea candida Cyris,"
            },
            {
                "verse": "Naritio quantum Penelopea viro."
            },
            {
                "verse": "Nunc Circe misero quondam torquebat amore."
            },
            {
                "verse": "Nulla nisi in nostro Cyris habenda sinu est."
            },
            {
                "verse": "Hanc mihi servet amor, neque enim parere recuso:"
            },
            {
                "verse": "Alcides Iolae paruit ipse suae;"
            },
            {
                "verse": "Pelides etiam, rapta Briseide, flevit;"
            },
            {
                "verse": "Flevit et Atrides; flevit et Antilochus;"
            },
            {
                "verse": "Flere Menetiades magnum miratus Achillem,"
            },
            {
                "verse": "Terribilem Atridae terribilemque suis."
            },
            {
                "verse": "Ah pereat quisquis cara moerente puella"
            },
            {
                "verse": "Gaudeat et Stygiis ille vagetur aquis!"
            },
            {
                "verse": "Portitor hunc nunquam solita vectare carina"
            },
            {
                "verse": "Iam velit, iniusto dedere vela viro."
            },
            {
                "verse": "Ah quicunque subit placidae mandata puellae,"
            },
            {
                "verse": "Gestiat is campos ductus ad Elysios."
            },
            {
                "verse": "Hunc volucres circum tenues per gramina cantus"
            },
            {
                "verse": "Ingeminent, placidos voce sequente sonos;"
            },
            {
                "verse": "Hunc casiae flores umbra amplectantur odora"
            },
            {
                "verse": "Ambrosiaeque liquor nectareaeque dapes."
            },
            {
                "verse": "Nec bibat obscuros Lethaeo in gurgite fluctus,"
            },
            {
                "verse": "Nec possit dominae non meminisse suae."
            },
            {
                "verse": "Illum mollis amor sacro demissus Olympo"
            },
            {
                "verse": "Molliat in tenero perfoveatque sinu;"
            },
            {
                "verse": "Illi iungat amor nitidam sine fine puellam,"
            },
            {
                "verse": "Quae teneat molli candida membra sinu."
            },
            {
                "verse": "Hos circum properent laetae cantare choreae,"
            },
            {
                "verse": "Hos circum pueri verba beata canant;"
            },
            {
                "verse": "Horum corda iuvent citharae vocesque canorae,"
            },
            {
                "verse": "Hos iuvet et placido Calliopea choro;"
            },
            {
                "verse": "Et geminent solitum, digito redeunte, tenorem"
            },
            {
                "verse": "Pierides circum Pieridumque phalanx."
            },
            {
                "verse": "His precor exequiis vita defunctus et ipsos"
            },
            {
                "verse": "Ipse libens olim ducar ad Elysios,"
            },
            {
                "verse": "Purpureosque novo videam de lumine soles"
            },
            {
                "verse": "Divinasque dapes purpureosque thoros."
            },
            {
                "verse": "Sed gravis interea, gravis, o removete furorem,"
            },
            {
                "verse": "Ignis inest venis ossa per ima meis;"
            },
            {
                "verse": "Nec mihi cura meis relevatur versibus: <in me>"
            },
            {
                "verse": "Crudeles vibrat nostra puella faces."
            },
            {
                "verse": "Vibrat: io remove miserandas pectore flammas,"
            },
            {
                "verse": "Pectore de tepido tolle, puella, faces."
            },
            {
                "verse": "Sive venis sumptis, alacris pulcherrima, chois,"
            },
            {
                "verse": "Tunc te purpurea qua decet ire rogat;"
            },
            {
                "verse": "Seu tu punicea graderis, mea gloria, palla,"
            },
            {
                "verse": "Tunc te puniceis Affrica tinxit aquis;"
            },
            {
                "verse": "Purpura si teneros texit preciosa lacertos,"
            },
            {
                "verse": "Ipsa tibi vestes tunc dedit alta Tyros;"
            },
            {
                "verse": "Aurea si iunxit crispantes fibula vestes,"
            },
            {
                "verse": "Phoebus in egregio pectore fixus erit."
            },
            {
                "verse": "Quicquid agis laudo: laudes minuuntur in isto"
            },
            {
                "verse": "Corpore (da veniam, fama maligna) tuo."
            },
            {
                "verse": "Nam neque, si quisquam cupiat bona vestra probare,"
            },
            {
                "verse": "Deficient laudes in sua verba tuae."
            },
            {
                "verse": "Vix ego, crede mihi, possum bona tanta putare,"
            },
            {
                "verse": "Ni credam in veras ire, puella, deas."
            },
            {
                "verse": "Nam neque mortalis facies tibi: non humanae"
            },
            {
                "verse": "Sunt voces certe, candida Cyri, tuae."
            },
            {
                "verse": "Aut Venus aut Phoebi tibi enim germana decorem"
            },
            {
                "verse": "Praebuit et Charites te docuere suae."
            },
            {
                "verse": "Castalides nymphae sacros tibi nempe liquores"
            },
            {
                "verse": "Scilicet et placidam contribuere lyram;"
            },
            {
                "verse": "Nec tibi certarit miris pulcherrima Pallas"
            },
            {
                "verse": "Artibus; ingenio victa sit illa tuo."
            },
            {
                "verse": "Sive colum minuis, lanas tenuisse decorum est;"
            },
            {
                "verse": "Sive capis molli candida pensa manu,"
            },
            {
                "verse": "Pensa manus niveis superant candoribus alba,"
            },
            {
                "verse": "Vellera deficiunt victa colore tuo."
            },
            {
                "verse": "Seu tu purpureas texis, pulcherrima, vestes,"
            },
            {
                "verse": "Vincitur a vultu purpura purpureo;"
            },
            {
                "verse": "Si spectes gemmas, gemmae vincuntur ocellis;"
            },
            {
                "verse": "Sive comas pectis, tunc coma vincit ebur;"
            },
            {
                "verse": "Denique si solem cernas, pulcherrima Cyri,"
            },
            {
                "verse": "Candidus inspecta non micat ipse dies."
            },
            {
                "verse": "Templa Iovis geminis <istis si> intraveris ingens"
            },
            {
                "verse": "Lampadibus fulgor vincitur ecce Iovis;"
            },
            {
                "verse": "Templa sacerdotes geminatis vocibus implent,"
            },
            {
                "verse": "Aspiciunt oculos si modo, Cyri, tuos."
            },
            {
                "verse": "Inde domum repetens, mirantes agmine turbas"
            },
            {
                "verse": "Cogis ab arbitrio cedere paene suo."
            },
            {
                "verse": "Atque revertenti ridet tibi ianua soli,"
            },
            {
                "verse": "Et domus et paries, mater et ipsa soror"
            },
            {
                "verse": "Et pater et famuli: quis enim non gaudet, amanti"
            },
            {
                "verse": "Cum retrahis oculos, Cyri superba, tuos?"
            }
        ],
        [
            {
                "verse": "Non sunt Calliopes, non sunt mihi numina Phoebi,"
            },
            {
                "verse": "Ingenuus nobis carmina dictat Amor."
            },
            {
                "verse": "Iussit Amor vatem placidam cantare puellam;"
            },
            {
                "verse": "Carmine enim tali gloria dulcis erit."
            },
            {
                "verse": "Alter cantet equos crepitantiaque incitet arma,"
            },
            {
                "verse": "At cantem teneram Cyrida solus ego."
            },
            {
                "verse": "Illius imperio nigros comitabor ad Indos,"
            },
            {
                "verse": "Illius imperiis ultima Bactra sequar."
            },
            {
                "verse": "Divitias Cyri Persae aspernabimur omnes"
            },
            {
                "verse": "Medorumque cibos Astyagisque dapes."
            },
            {
                "verse": "Dives ero; et Persas silvis imitabor opacis"
            },
            {
                "verse": "Et capiam valida fortia gerra manu:"
            },
            {
                "verse": "Gerra quibus valeam saltus lustrare ferarum"
            },
            {
                "verse": "Venatusque novos montivagasque feras."
            },
            {
                "verse": "Cedite, Pierides, si non et amare iubetis,"
            },
            {
                "verse": "Sit mihi perpetuum candida Cyris opus."
            },
            {
                "verse": "Sic comes in silvis periit formosus Adonis,"
            },
            {
                "verse": "Dum spernit dominae iussa ferenda suae."
            },
            {
                "verse": "Et mecum veniens moneat me sola puella;"
            },
            {
                "verse": "Me iubeat celeres illa ferire feras"
            },
            {
                "verse": "Et mecum molli cupiat requiescere in umbra"
            },
            {
                "verse": "Et dare parcenti volnera dente mihi."
            },
            {
                "verse": "Sim delinitus quotiens volet illa puella,"
            },
            {
                "verse": "Sim Cinara qualis natus et ipse fuit,"
            },
            {
                "verse": "Dummodo non peream furibundi dentibus apri."
            },
            {
                "verse": "Ah timeo nostris omen inesse malis"
            },
            {
                "verse": "Et timeo menti noceat ne Cyridos omen,"
            },
            {
                "verse": "Quanvis illa meum damnet acerba caput."
            },
            {
                "verse": "Damnat enim et longos gaudet renovare dolores,"
            },
            {
                "verse": "Gaudet et irato saeva puella viro."
            },
            {
                "verse": "Gaudeat usque precor neque enim moerore teneri"
            },
            {
                "verse": "Posse reor, miserum dummodo Cyris amet."
            },
            {
                "verse": "Cyris amet miserum, misero dum Cyris amanti"
            },
            {
                "verse": "Sit comes in nostras usque puella vias."
            },
            {
                "verse": "Illa Atlanta mihi sola est, Calydonius ipse."
            },
            {
                "verse": "Sum iuvenis, iuveni parce, puella, tuo;"
            },
            {
                "verse": "Parce tuo Pelopi, flava precor Hyppodamia,"
            },
            {
                "verse": "Si quaeris, feret hic grande lacertus ebur."
            },
            {
                "verse": "Nec colis, agrestis, magni tibi carmen Homeri?"
            },
            {
                "verse": "Ocia sunt magnis insidiosa viris."
            }
        ],
        [
            {
                "verse": "Munera quanta bonis, meritis quam saeva minetur"
            },
            {
                "verse": "Iupiter omnipotens, scire puella potes."
            },
            {
                "verse": "Perfida si memori repetis tibi pectore forte,"
            },
            {
                "verse": "Non capies siccis carmina nostra genis."
            },
            {
                "verse": "Nam mihi pollicita es speratae gaudia noctis"
            },
            {
                "verse": "Et promissa negas gaudia tanta mihi."
            },
            {
                "verse": "Usque negas: pereamque miser; dum Cyris amantem"
            },
            {
                "verse": "Deserit, infernos cogor adire lacus."
            },
            {
                "verse": "Tune fidem demens ullis corrumpere donis"
            },
            {
                "verse": "Ausaque legitimum fallere posse virum?"
            },
            {
                "verse": "Mille ego cui dederas quondam promissa roganti,"
            },
            {
                "verse": "Decipior tantis, saeva puella, dolis?"
            },
            {
                "verse": "Vel tibi sunt animo tantum formosa metalla,"
            },
            {
                "verse": "Perdere quis poteris nocte dieque fidem?"
            },
            {
                "verse": "Sed pereant gemmae, dentes perdantur eburni"
            },
            {
                "verse": "Et cedat nostris purpura carminibus."
            },
            {
                "verse": "Ut me decipias, grandes tamen ipsa triumphos,"
            },
            {
                "verse": "Grandia nec niveis facta parabis equis."
            },
            {
                "verse": "Latona genitum deceptum regia virgo"
            },
            {
                "verse": "Deseruit votis te quoque, Phoebe, tuis."
            },
            {
                "verse": "Non tamen idcirco fatum cum fraude canebat"
            },
            {
                "verse": "Cassandra aeterno credita vana deo."
            }
        ],
        [
            {
                "verse": "Ite, mei versus, felicis ad hostia nymphae"
            },
            {
                "verse": "Illius et dominae carmina ferte meae;"
            },
            {
                "verse": "Ferte precor placidosque sinus intrate legentis."
            },
            {
                "verse": "I, felix tenera charta recepta manu."
            },
            {
                "verse": "Vos dominae petitis felicia pectora versus,"
            },
            {
                "verse": "Vos capiet tepido protinus illa sinu."
            },
            {
                "verse": "At vos purpureae tangent duo labra columbae,"
            },
            {
                "verse": "Aut geminum vobis ubera tradet ebur."
            },
            {
                "verse": "Et cum formosae capiet manus ipsa puellae,"
            },
            {
                "verse": "Forsitan et placido dixerit ista sono:"
            },
            {
                "verse": "\"Cur non vobiscum venit mea vita, tabella,"
            },
            {
                "verse": "Ille meum solus qui rapit arbitrium?\""
            },
            {
                "verse": "O fierem versus, fierem mea charta, tabella,"
            },
            {
                "verse": "Ingredererque tuos, littera parva, sinus!"
            }
        ],
        [],
        [],
        [],
        []
    ]
}