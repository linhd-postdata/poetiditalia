{
    "author": "carmina libraria",
    "title": "Lucretius",
    "url": "http://www.poetiditalia.it/texts/CARM_LIB|lucr|001",
    "text": [
        [
            {
                "verse": "Io. Auratus in Lucretium a Dionysio Lambino restitutum"
            }
        ],
        [
            {
                "verse": "Immortalia si mortalibus ex elementis"
            },
            {
                "verse": "Non est ut possint ulla ratione creari"
            },
            {
                "verse": "Mentis opusque tuae sunt carmina docta Lucreti"
            },
            {
                "verse": "Quae tu de rerum natura pangere pergis"
            },
            {
                "verse": "Miror te mortalem animi studuisse probare"
            },
            {
                "verse": "Mentem  talia quae scripta immortalia condat."
            },
            {
                "verse": "Nam si quas maculas iniuria temporis (ut fit)"
            },
            {
                "verse": "Chartis forte tuis alleverat, ilicet, illas"
            },
            {
                "verse": "Ut quondam Cicero, sic nuper mente sagaci"
            },
            {
                "verse": "Detergens  Lambinus in antiquumque nitorem"
            },
            {
                "verse": "Carmina restituens docuit vivacius esse"
            },
            {
                "verse": "Mente nihil scriptis, dare quae sit idonea vitam."
            },
            {
                "verse": "Denique qui possit non immortalis haberi"
            },
            {
                "verse": "Vis animi quae immortalem dat carmine famam"
            },
            {
                "verse": "Atque sibi atque aliis? Tibi ut olim clara propago"
            },
            {
                "verse": "Memmi, cuius adhuc per carmina vatis amici"
            },
            {
                "verse": "Gloria viva viget mage quam per clara trophaea"
            },
            {
                "verse": "Aut tabulas pictas aut erepta urbibus aera."
            },
            {
                "verse": "Nunc certe tanto post tempore Memmius alter"
            },
            {
                "verse": "Ipse colens Musas, illasque colentibus aequus"
            },
            {
                "verse": "Nominis immortale decus sibi sentit oriri"
            },
            {
                "verse": "Atque alii pariter quibus, o Lambine, labores,"
            },
            {
                "verse": "Ipse tuos in restituendo vate vetusto"
            },
            {
                "verse": "Consumptos immortali cum laude dicasti"
            },
            {
                "verse": "Aeternum aeterni monimentum et pignus amoris"
            },
            {
                "verse": "Atque animi simul aeterni senioque carentis"
            },
            {
                "verse": "Argumentum in gens contra facunda poetae"
            },
            {
                "verse": "Dicta magis quam plena rata ratione fideque."
            },
            {
                "verse": "Sed non ingenii miremur acumina linguae"
            },
            {
                "verse": "Flumina miremur; pietas sua sidera servet."
            }
        ]
    ]
}