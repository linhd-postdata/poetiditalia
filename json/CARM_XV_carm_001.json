{
    "author": "carmina saec. XV",
    "title": "carmina saec. XV",
    "url": "http://www.poetiditalia.it/texts/CARM_XV|carm|001",
    "text": [
        [
            {
                "verse": "Romano quondam cesserunt amphiteatro,"
            },
            {
                "verse": "Barbaricum pariter et Babilonis opus:"
            },
            {
                "verse": "Moenia nunc crescunt Umbrinis montibus alta,"
            },
            {
                "verse": "Quis modo Caesareus cedat et ipse labor."
            }
        ],
        [
            {
                "verse": "Iam puto vixissem ni desit posse moveri:"
            },
            {
                "verse": "Hoc non das pictor, sed dabit omnipotens."
            },
            {
                "verse": "Ingenium miror: pictis nec cede, magister"
            },
            {
                "verse": "Artis Apelleae, nam meliora facis;"
            },
            {
                "verse": "Vera quidem fateor: nitescunt unidque membra,"
            },
            {
                "verse": "Iam loquar et vivam si volet ipse deus."
            }
        ],
        [
            {
                "verse": "Salvete, Ausoniae non infima nomina gentis,"
            },
            {
                "verse": "Nomina Feretrio qui Iove duxtis avo."
            },
            {
                "verse": "Si vocat horridulas paulum deflectere curas,"
            },
            {
                "verse": "In medium vestrae flumina laudis agam."
            },
            {
                "verse": "Arma canam et procerum non mollia facta rescindam"
            },
            {
                "verse": "Et bene defunctae lumina militiae."
            },
            {
                "verse": "Hinc animi, Federice, tui miracula pandam,"
            },
            {
                "verse": "Milleque virtutis experimenta tuae."
            },
            {
                "verse": "Interque vi capta locum non ultima forsan"
            },
            {
                "verse": "Moenia fortunae testis et hostis habent."
            },
            {
                "verse": "Hinc mihi, Pieridum decus, Octaviane, subibis,"
            },
            {
                "verse": "Parsque eris in nostris maxima carminibus."
            },
            {
                "verse": "Ast tuus, Antoni, iuvenilibus ardor in annis"
            },
            {
                "verse": "Quam viget, emeritum tam sibi carmen alit."
            },
            {
                "verse": "Parva sed haec forsan vobis legisse voluntas,"
            },
            {
                "verse": "Nec vacat, assiduum ast otia damnat opus."
            },
            {
                "verse": "Continuat dulces regnandi cura labores"
            },
            {
                "verse": "Nec placet hic requies, solicitudo placet."
            },
            {
                "verse": "Omnia vos praeter rerum natura relaxat."
            },
            {
                "verse": "Et sinit arbitrio vivere quaque suo."
            },
            {
                "verse": "Grata quies populo, dominos diuturna beatos"
            },
            {
                "verse": "Cura facit longo iuncta sodalitio;"
            },
            {
                "verse": "Utque aliis demant, subeant sua damna necesse est"
            },
            {
                "verse": "Servit in hoc dominus qui studet ut iubeat,"
            },
            {
                "verse": "Ergo quid faciant, quaeris mea carmina desunt"
            },
            {
                "verse": "Otia, securus perleget haec populus."
            }
        ],
        [
            {
                "verse": "Fama volans totum tua, dux, compleverat orbem"
            },
            {
                "verse": "Nullaque Feltrensi gloria maior erat."
            },
            {
                "verse": "Senserat hoc croceum linquens aurora cubile"
            },
            {
                "verse": "Et mari qui fessos mergere vidit equos."
            },
            {
                "verse": "Nec tua hyperbereos latuerunt arma nec Histrum"
            },
            {
                "verse": "Quodque ingens medio Phoebus ab asse videt."
            },
            {
                "verse": "Belligeri poteras solus iam dicier heros,"
            },
            {
                "verse": "Sic tibi mortales terga dedere viri."
            },
            {
                "verse": "Non maior bello nec pace clarior alter"
            },
            {
                "verse": "Te fuerat: quidnam plus potuere dei?"
            },
            {
                "verse": "Edita Feltrensi surgebant carmina cantu"
            },
            {
                "verse": "Sfortiaque heroicum facta canebat opus."
            },
            {
                "verse": "Contigerat sic grande tuum iam sidera nomen"
            },
            {
                "verse": "Omnibus et magno cum Iove numen eras."
            },
            {
                "verse": "Ast ego te nostris tumui committere chartis"
            },
            {
                "verse": "Hactenus et tanti Principis acta sequi."
            },
            {
                "verse": "Non mihi tam facilis visa est via poscere divos"
            },
            {
                "verse": "Ut credam nullo me duce in astra vehi."
            },
            {
                "verse": "Hectore confisi sic nos ductore parumper"
            },
            {
                "verse": "Scribimus excusso carmina pauca metu."
            },
            {
                "verse": "Ad te qui voluit proprium nunc mittere natum,"
            },
            {
                "verse": "Non aliud maius pignus amoris erat."
            },
            {
                "verse": "Quem tibi nec variis temptat committere verbis"
            },
            {
                "verse": "Commissas omnes res habuere suas."
            },
            {
                "verse": "Si tuus ergo pater, si pignora cara parentis"
            },
            {
                "verse": "Hectoris et tuus est non minus ipse gener,"
            },
            {
                "verse": "Qui nuper tenues de te componere versus"
            },
            {
                "verse": "Non dubitat, parvi munera vatis habe."
            },
            {
                "verse": "Et qua ductores victriciaque agmina campis"
            },
            {
                "verse": "Aspicis, haec illa carmina fronte legas."
            },
            {
                "verse": "Tu poteris faciles solus praebere Camoenas"
            },
            {
                "verse": "Auxiliumque mihi tu dare solus opem."
            },
            {
                "verse": "Quod si me roseo capies vultuque sereno"
            },
            {
                "verse": "Et placido carmen legeris ore meum,"
            },
            {
                "verse": "Nil de te verear socero ductore canendum:"
            },
            {
                "verse": "Hic mihi Mecenas, tu mihi Caesar eris."
            }
        ]
    ]
}