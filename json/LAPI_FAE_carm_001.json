{
    "author": "Angelo Lapi",
    "title": "carmina",
    "url": "http://www.poetiditalia.it/texts/LAPI_FAE|carm|001",
    "text": [
        [
            {
                "verse": "Angeli Lapi Faventini carmen ad poetasde Laudibus Divi P. Federici Urbini Ducis"
            }
        ],
        [
            {
                "verse": "Vos, o Pierii vates de gente Latina,"
            },
            {
                "verse": "Pectora quis agitans facunda inspirat Apollo,"
            },
            {
                "verse": "Quique Meduseum laticem nectarque bibistis:"
            },
            {
                "verse": "Carminibus celebrate ducem: quo gloria Montis"
            },
            {
                "verse": "Aucta Domus Feretri fama sibi vendicat orbem:"
            },
            {
                "verse": "Area materie pridem non amplior ulli"
            },
            {
                "verse": "Contigit; ingenium quo se diffundere late"
            },
            {
                "verse": "Possit, habet; vitas et gesta requirite regum"
            },
            {
                "verse": "Undique priscorum, Federico principe in omni"
            },
            {
                "verse": "Officio non laudis erit prestantior alter."
            },
            {
                "verse": "Plurima de magno scribens mentitur Achille"
            },
            {
                "verse": "Meonides: illum dum tollere gestit Olympo"
            },
            {
                "verse": "Et Phrygium Eneam laudando musa Maronis"
            },
            {
                "verse": "Multa etiam finxit; patris captare benignum"
            },
            {
                "verse": "Dum studet Augusti Romanorumque favorem."
            },
            {
                "verse": "Huius vera patent nec quicquam intexere fictum,"
            },
            {
                "verse": "Quo sit decepta fides operi seu gratia vestro"
            },
            {
                "verse": "Expediet: tantum veras expromite laudes,"
            },
            {
                "verse": "Et confecta ducis felici prelia Marte;"
            },
            {
                "verse": "Neve alios impune citem, preconia paucis"
            },
            {
                "verse": "Tanta etiam aggrediens perstrinxi versibus ipse;"
            },
            {
                "verse": "Inque brevi fossa vastum concludere flumen"
            },
            {
                "verse": "Ausus olorinis praelusi cantibus anser."
            },
            {
                "verse": "Hic belli pacisque simul nitet artibus heros,"
            },
            {
                "verse": "Cecropie dotes amplexus Palladis ambas:"
            },
            {
                "verse": "Militiam qui non oleae quod praeferat arma"
            },
            {
                "verse": "Exercet; sed vim queat ut propellere regno"
            },
            {
                "verse": "Tutus et optatam populis concedere pacem."
            },
            {
                "verse": "Nec pugne cupidus Ductor se sponte periclis"
            },
            {
                "verse": "Obiicit; agnoscens eventum Martis anheli"
            },
            {
                "verse": "Ancipitem, mavult, salvo si possit honore,"
            },
            {
                "verse": "Pulchre hostem elusum conflictu vincere nullo:"
            },
            {
                "verse": "Qua vafer Hannibalem superavit Maximus arte."
            },
            {
                "verse": "Pugnandi cum tempus adest et venerit hora,"
            },
            {
                "verse": "Nemo alas equitum melius peditumque cohortes"
            },
            {
                "verse": "Instruit: auctori laus est quae tradita Pyrrho."
            },
            {
                "verse": "Non temere certamen init! quod Parvulus olim"
            },
            {
                "verse": "Nicoleos, aetate sua dux inclitus armis,"
            },
            {
                "verse": "Magni animi faciens, dum nulla pericula pendit,"
            },
            {
                "verse": "Se plerumque suo vincendum praebuit hosti."
            },
            {
                "verse": "Hic expugnatam si quando coeperit urbem,"
            },
            {
                "verse": "Compatitur victis et toto denique nixu"
            },
            {
                "verse": "Militis effreni curat sedare furorem,"
            },
            {
                "verse": "Faemineo fiat violentia ne qua pudori."
            },
            {
                "verse": "Hunc Alphonsus, honos cunctorum et gloria regum,"
            },
            {
                "verse": "Postquam Pius, sedis Petri successor et heres,"
            },
            {
                "verse": "In castris habuere ducem: qui bella gerendo"
            },
            {
                "verse": "Celanum Soraeque urbem et Campana sine haustu"
            },
            {
                "verse": "Sanguinis Ecclesiae victor castella subegit"
            },
            {
                "verse": "Plurima Picentis nec non et moenia Fani:"
            },
            {
                "verse": "Dura quod obsidio se dedere compulit omni"
            },
            {
                "verse": "Re cum corporibus salva: cum scilicet illud"
            },
            {
                "verse": "Vi capere admota praedaeque exponere posset"
            },
            {
                "verse": "Dux, magna pietate nitens; comitis quoque et arces"
            },
            {
                "verse": "Subdidit Averse, consensu regis amici,"
            },
            {
                "verse": "Christicolum tibi Paule pater. Florentia saepe"
            },
            {
                "verse": "Huius et auspiciis hostilia reppulit arma,"
            },
            {
                "verse": "Votaque Bergomei pariter ducis irrita fecit:"
            },
            {
                "verse": "In sua qui magno belli pugnaeque paratu"
            },
            {
                "verse": "Apeninum audax transcendere damna parabat."
            },
            {
                "verse": "Hoc duce Vulterras urbem feliciter altis"
            },
            {
                "verse": "Montibus atque loci munitam robore cepit"
            },
            {
                "verse": "Ante quater denos, postquam oppugnarier illa"
            },
            {
                "verse": "Est incepta dies: adeo nil forte quod ingens"
            },
            {
                "verse": "Feltrigene virtus nequeat pervincere Divi."
            },
            {
                "verse": "Quid memorem stratas acies numerosaque castra"
            },
            {
                "verse": "Ecclesiae ingenio tanti ductoris et astu"
            },
            {
                "verse": "In turpem conversa fugam? Malatesta Roberte,"
            },
            {
                "verse": "Oppresso dum ferret opem tibi rebus in arctis,"
            },
            {
                "verse": "Nicoleos Vitellus, eo cogente, vetusta"
            },
            {
                "verse": "Tipherno egrediens, tota cum prole domoque"
            },
            {
                "verse": "Pontificis legem accepit mandataque Sisti,"
            },
            {
                "verse": "Exilioque suo patrie dedit ocia tandem."
            },
            {
                "verse": "Et quam non violens bellorum machina totque"
            },
            {
                "verse": "Agmina terruerant urbis cingentia muros,"
            },
            {
                "verse": "Sola ducis clari flexit praesentia mentem."
            },
            {
                "verse": "Cuius gesta quidem cupiens narrare canendo"
            },
            {
                "verse": "Singula, deficiam; labor est et viribus impar"
            },
            {
                "verse": "Iste meis poscitque alium res tanta poetam."
            },
            {
                "verse": "Hinc virtus excelsa viri meritumque fidesque"
            },
            {
                "verse": "Italiae dominos magno sibi vinxit amore:"
            },
            {
                "verse": "Parthenopes regem ante alios cuiusque potentis."
            },
            {
                "verse": "Nunc meret Ecclesie coniuncta stipendia ductorum."
            },
            {
                "verse": "Sed quoniam domuisse hostes atque oppida bello"
            },
            {
                "verse": "Expugnasse, huius fortune forsitan ipsi"
            },
            {
                "verse": "Militibusque aliquid concedi posset honoris:"
            },
            {
                "verse": "Hic, age, divinas Federici principis ede"
            },
            {
                "verse": "Virtutes animi percurrens carmine, Clio:"
            },
            {
                "verse": "Quarum omnis certe laus illi et laurea cedit."
            },
            {
                "verse": "Unde suos ortus ducit sapientia primo"
            },
            {
                "verse": "Nostra, Deum semper timuit: quem premia iustis"
            },
            {
                "verse": "Ac tormenta malis aequa scit lege daturum."
            },
            {
                "verse": "Illum credit amans et spes sua nititur illo."
            },
            {
                "verse": "Comparat hunc bifrons veteri prudentia Iano:"
            },
            {
                "verse": "Qua quid turpe queat discernere quid sit honestum,"
            },
            {
                "verse": "Hoc ut agat pariter declinet cautus et illud."
            },
            {
                "verse": "Iustitiaque regit populos: quibus imperat idem"
            },
            {
                "verse": "Omnibus: aequato stant illi pondere lances:"
            },
            {
                "verse": "Extollensque bonos poenis delicta coercet."
            },
            {
                "verse": "Mitigat et clemens iuris quandoque rigorem;"
            },
            {
                "verse": "Et qua nulla potest dici victoria maior."
            },
            {
                "verse": "Ipse voluptates cohibet rationis habena"
            },
            {
                "verse": "Fortunaeque vices, constanti ac pectore vultum"
            },
            {
                "verse": "Fert utrumque simul: quod numquam nubila frangit."
            },
            {
                "verse": "Nec levat ostendens flatu se laeta secundo."
            },
            {
                "verse": "Quis melius servare fidem promissaque novit?"
            },
            {
                "verse": "Quam violare quidem crimen putat se esse nefandum,"
            },
            {
                "verse": "Attiliique, probat Poenos redeuntis ad hostes"
            },
            {
                "verse": "Officium qui tam crudeli occumbere leto"
            },
            {
                "verse": "Maluerit fidei sanctum quam ledere numen."
            },
            {
                "verse": "Orbe quis affatu princeps adituque quis alter"
            },
            {
                "verse": "Mitior in toto? Tenues sic utque beatos"
            },
            {
                "verse": "Admittit cunctisque attentas commodat aures,"
            },
            {
                "verse": "Haud patiens a se tristem discedere quemquam:"
            },
            {
                "verse": "Eloquioque gravi facundum vincit Ulixem,"
            },
            {
                "verse": "Persuadere sciens quae vult; sine pondere numquam"
            },
            {
                "verse": "Verba cadunt; est comis ei sermoque facetus."
            },
            {
                "verse": "Ferre vicem meritis dignasque rependere grates"
            },
            {
                "verse": "Pronior, offensas generosa mente remittit."
            },
            {
                "verse": "Largus opesque suas partitur egentibus ultro."
            },
            {
                "verse": "Et bene dona locat, ne laudi prodigus obstet."
            },
            {
                "verse": "Excipit hospitio doctos Musisque favorem"
            },
            {
                "verse": "Praestat, semper eas magno complexus honore."
            },
            {
                "verse": "Nunc quando Ausoniam pax est tranquilla per omnem"
            },
            {
                "verse": "Et sedata suo cessarunt munere bella:"
            },
            {
                "verse": "Sardanapaleo non conterit ocia luxu,"
            },
            {
                "verse": "Nec ferro insequitur muscas ignavus acuto;"
            },
            {
                "verse": "Dedalia dux arte domum visuque superbam"
            },
            {
                "verse": "Erigit Urbini, laudum monumenta suarum,"
            },
            {
                "verse": "Impensae regalis opus: cui denique cedunt"
            },
            {
                "verse": "Roma, tuae moles, et Cesaris amphitheatrum:"
            },
            {
                "verse": "Qua cellam insignem diversi dogmatis implet"
            },
            {
                "verse": "Codicibus, magno quae principe digna supellex,"
            },
            {
                "verse": "Audit Aristotelis, libros, quibus obita recte"
            },
            {
                "verse": "Tradita vivendi triplex monstratur ab illo;"
            },
            {
                "verse": "Heroasque legit veteres, quos vincere certat"
            },
            {
                "verse": "Laudibus et celebri cunctos excellere fama;"
            },
            {
                "verse": "Hieronymique etiam divina volumina patris,"
            },
            {
                "verse": "Atque alios olim vitae qui labe carentis"
            },
            {
                "verse": "Exemplo et scriptis docuerunt scandere coelum."
            },
            {
                "verse": "Non humiles versant Feltrei pectora curae"
            },
            {
                "verse": "Principis, estque vigil: ne quis fortasse tumultus"
            },
            {
                "verse": "Surgat qui possit Latii turbare quietem."
            },
            {
                "verse": "Id Siculo cum rege cavet qui pacis amore"
            },
            {
                "verse": "Afficitur pariter: praesto se providus omni,"
            },
            {
                "verse": "Si quicquam accideret, conatu opponere contra."
            },
            {
                "verse": "Hic habet (ut brevibus connectam plurima dictis)"
            },
            {
                "verse": "Omnia quaeque ducem possunt formare serenum."
            },
            {
                "verse": "Iure quidem regi Alphonso carissimus olim"
            },
            {
                "verse": "Extitit et tua quod tanti nunc, inclite regum"
            },
            {
                "verse": "Ferdinande, facit Maiestas, sceptra quod illi"
            },
            {
                "verse": "Bellica et arcanum concredat pectoris omne,"
            },
            {
                "verse": "Iudicio sane ostendit quam polleat acri."
            },
            {
                "verse": "O fortunatos igitur quibus aethere dextro"
            },
            {
                "verse": "Esse sub imperio tanti rectoris et umbra"
            },
            {
                "verse": "Contigit: angi etenim securos ne sua raptor"
            },
            {
                "verse": "Predia resque suas hostilibus occupet armis."
            },
            {
                "verse": "Hunc, aeterne pater, mundo concede diuque"
            },
            {
                "verse": "Vivat, quando quidem multis ea vita salutem"
            },
            {
                "verse": "Confert. Haec eadem faciunt tibi vota tot urbes,"
            },
            {
                "verse": "Tot populi, precibusque favens his annue, quaeso."
            },
            {
                "verse": "At Tu qui prisci splendoris lampade fulges,"
            },
            {
                "verse": "O decus atque ingens aetatis gloria nostrae,"
            },
            {
                "verse": "Exiguum hoc, Princeps, placido nunc pectore carmen"
            },
            {
                "verse": "Accipias et si laudes ego servulus atro"
            },
            {
                "verse": "Signavi carbone tuas, Heliconis ab arce"
            },
            {
                "verse": "Quondam opifex aderit, qui me felicior illas"
            },
            {
                "verse": "Expoliens auro vivisque coloribus ornet."
            }
        ]
    ]
}