{
    "author": "Giovanni Ispano",
    "title": "versus",
    "url": "http://www.poetiditalia.it/texts/GIOV_ISP|vers|001",
    "text": [
        [
            {
                "verse": "Languent acephali fratres pro re spiritali,"
            },
            {
                "verse": "Pro patre uitali, pro patrono generali,"
            },
            {
                "verse": "Non reminiscuntur, quia multi multa loquntur,"
            },
            {
                "verse": "Et male dicuntur, quia proprium uelle sequntur."
            },
            {
                "verse": "Cumpromissorum ruptores, causa dolorum,"
            },
            {
                "verse": "Accipient alapam, quia nolunt condere papam."
            },
            {
                "verse": "Non concordamus, nec concordare putamus,"
            },
            {
                "verse": "Et tamen hic stamus, cum nil pietatis agamus,"
            },
            {
                "verse": "Ut consumamus nos insimul et pereamus,"
            },
            {
                "verse": "Quod non curamus de fama, quam lapidamus,"
            },
            {
                "verse": "Nec bene pensamus de mundo, quem laniamus."
            },
            {
                "verse": "Ergo seruamus nos ipsos et faciamus,"
            },
            {
                "verse": "Quod non perdamus haec tempora, nec tepeamus."
            },
            {
                "verse": "Quem formidamus occasum, preueniamus."
            },
            {
                "verse": "Sponsum condamus, quem sponse preficiamus."
            },
            {
                "verse": "Compromittendo uel scrutineum faciendo"
            },
            {
                "verse": "Conditione pari consueuit papa creari."
            },
            {
                "verse": "Set compromissum iam rumpitur illico scissum,"
            },
            {
                "verse": "Et de scrutineo non confidas bene fio!"
            },
            {
                "verse": "Amodo quid restat? Nichil inspiracio prestat."
            },
            {
                "verse": "Uulgi, stante nola, restat, uexacio sola."
            },
            {
                "verse": "Pone, quod artentur, et eis alimenta negentur,"
            },
            {
                "verse": "Ac si sic fieret electio, facta ualeret."
            },
            {
                "verse": "Si sequimur iura, non est umquam ualitura."
            },
            {
                "verse": "Tempus tremestre lapsum per transtra fenestre"
            },
            {
                "verse": "Nos uetat eligere, dicens hec iura iubere."
            },
            {
                "verse": "Nam ius translatum per Christi pontificatum"
            },
            {
                "verse": "Non cancellatum remanebit uel uiolatum."
            },
            {
                "verse": "Nos expectantes feriamus nil operantes,"
            },
            {
                "verse": "Donec de celis mictatur papa fidelis."
            },
            {
                "verse": "Tres uoces desunt hiis qui per nomina praesunt."
            },
            {
                "verse": "Qui regnare uolunt, has uoces addere nolunt."
            },
            {
                "verse": "Set non regnabunt, nec papam dimidiabunt,"
            },
            {
                "verse": "Et sic papatus per eos remanet uiduatus."
            },
            {
                "verse": "Mansio pulcra satis et copia fertilitatis"
            },
            {
                "verse": "Fratribus artatis adsunt diffidere paratis."
            },
            {
                "verse": "Quod nocet artatis patrem subducere natis,"
            },
            {
                "verse": "Disce quod enim natis nocuit differre paratis."
            },
            {
                "verse": "Est pudor inde satis patris de morte creatis;"
            },
            {
                "verse": "Impedit illatis papam recreare uocatis."
            },
            {
                "verse": "Qui clausi statis, qui pinguia queque uoratis,"
            },
            {
                "verse": "Cum bene papatis, papam fecisse putatis."
            },
            {
                "verse": "Hoc puerile satis, quia litora bubus aratis,"
            },
            {
                "verse": "Uentribus inflatis, tunc numina ceca creatis."
            },
            {
                "verse": "Hec mea prediri uerba notate uiri,"
            },
            {
                "verse": "Turpiter inclusi tituloque pudoris abusi:"
            },
            {
                "verse": "Ut decet acephalos, tres ludi sumite talos."
            },
            {
                "verse": "Uos qui papari uultis honore pari,"
            },
            {
                "verse": "Mittite taxillos; dabitur fortasse per illos"
            },
            {
                "verse": "Uobis patronus, uir sacer atque bonus."
            },
            {
                "verse": "Sors dat machiam, nec erit mirabile, si iam"
            },
            {
                "verse": "Dat papam uobis tessara iuncta globis."
            },
            {
                "verse": "Est festinandum uobis ad pontificandum."
            },
            {
                "verse": "Nam formidandus uenit Octo magnificandus;"
            },
            {
                "verse": "Augebit numerum facie de semine serum."
            },
            {
                "verse": "Sero detur ei, si laus sit digna diei."
            },
            {
                "verse": "Nec Ior nec danus corruptor cotidianus,"
            },
            {
                "verse": "Nec Gaietanus indagator male sanus,"
            },
            {
                "verse": "Non potuere dare papam nec dimidiare."
            },
            {
                "verse": "Ignis de celo cursu descendat an<h>elo,"
            },
            {
                "verse": "Et feriat telo fratres qui sunt sine zelo."
            },
            {
                "verse": "Fratres discordes faciat deus esse uecordes,"
            },
            {
                "verse": "Nisi sint concordes, <h>os fedant undique sordes."
            }
        ]
    ]
}