{
    "author": "Carlo Marsuppini",
    "title": "liber primus Homeri",
    "url": "http://www.poetiditalia.it/texts/MARSUPP|ilia|001",
    "text": [
        [
            {
                "verse": "liber primus Homeri poetae diviniper Carolum Arretinum in latinum traductus"
            }
        ],
        [
            {
                "verse": "Nunc iram Aeacidae tristem miseramque futuram"
            },
            {
                "verse": "Diva cane et quantos Grais dedit ille dolores"
            },
            {
                "verse": "Quotque animas fortes heroum miserit Orcho"
            },
            {
                "verse": "Quantaque tum canibus miserorum corpora passim"
            },
            {
                "verse": "Atque avibus lanianda tulit, quo tempore primum"
            },
            {
                "verse": "Atrides, rector populorum et dius Achilles"
            },
            {
                "verse": "Inter se certant, sic Iupiter ipse volebat."
            },
            {
                "verse": "Quis deus hic tantos irarum miscuit aestus?"
            },
            {
                "verse": "Latonae genitus, contempto numine saevo"
            },
            {
                "verse": "Infensus regi, pestem conciverat atram"
            },
            {
                "verse": "Castra per et populum procumbunt undique morbo."
            },
            {
                "verse": "Namque sacerdotem Phebi contempserat ille"
            },
            {
                "verse": "Chrisem, qui ratibus solers advenerat Argis;"
            },
            {
                "verse": "Laurea serta dei manibus sceptrumque gerebat"
            },
            {
                "verse": "Et quae sint natae pretium ventura redemtae"
            },
            {
                "verse": "Fulgentes ocreis Danaos oravit et altos"
            },
            {
                "verse": "Praecipue Atridas, rerum quis summa potestas:"
            },
            {
                "verse": "\"Atridae atque alii tam splendida corpora Graii,"
            },
            {
                "verse": "Obtestor superos, caeli qui culmina servant,"
            },
            {
                "verse": "Dent manibus vestris ingentia moenia Troiae"
            },
            {
                "verse": "Vertere, tum laetos patrios accedere portus."
            },
            {
                "verse": "Munera praetendens vobis, haec munera porto,"
            },
            {
                "verse": "Sumite, tam caram misero mihi credite natam"
            },
            {
                "verse": "Et magnum sperate deum, cui certa sagitta"
            },
            {
                "verse": "Est manibus prolesque Iovis carissima semper.\""
            },
            {
                "verse": "Assensere alii tollendaque praemia censent"
            },
            {
                "verse": "Reddendamque patri natam vatemque vereri."
            },
            {
                "verse": "Ac non Atridae placuit sententia, dictis"
            },
            {
                "verse": "Sed gravibus Chrisem ratibus discedere iussit"
            },
            {
                "verse": "Taliaque horribili vultu verbisque minatus:"
            },
            {
                "verse": "\"Hinc periturus abi! iam te nec numina Phebi"
            },
            {
                "verse": "Non lauri non sceptra tegent, si navibus altis"
            },
            {
                "verse": "Seu nunc tardantem rursus seu castra petentem"
            },
            {
                "verse": "Attigero: nec enim ante putes tibi solvere natam"
            },
            {
                "verse": "Quam procul a patria canos ostenderit Argis!"
            },
            {
                "verse": "Hic texat telas, hic nostra cubilia curet."
            },
            {
                "verse": "I tandem caveasque tuis me incendere verbis!\""
            },
            {
                "verse": "Sic fatus. Timuitque senex dictumque facessit,"
            },
            {
                "verse": "Undisoni tacitus petiit nam littora ponti."
            },
            {
                "verse": "Hinc abiit longe precibus Phebumque vocavit:"
            },
            {
                "verse": "\"Arcitenens magne, Chrisae qui moenia lustras"
            },
            {
                "verse": "Divinamque regis Cillam Tenedumque gubernas,"
            },
            {
                "verse": "Smintheu, si qua tibi posui pulcherrima templa"
            },
            {
                "verse": "Sique tuis aris taurorum pinguia crura"
            },
            {
                "verse": "Caprarumque dedi, nostris precor annue votis:"
            },
            {
                "verse": "Dent Danai poenas infestaque conice tela,"
            },
            {
                "verse": "Ut tandem lacrimas discant non temnere nostras!\""
            },
            {
                "verse": "Audiit haec Phebus graviter commotus et imas"
            },
            {
                "verse": "Desilit in terras summo de vertice caeli"
            },
            {
                "verse": "Arcum humeris pharetramque gerens; tum turbidus ira"
            },
            {
                "verse": "Irruit et quassae sonitum fecere sagittae."
            },
            {
                "verse": "Argivumque petit classem circumdatus umbra"
            },
            {
                "verse": "Conseditque procul subito nervumque tetendit"
            },
            {
                "verse": "Arcus et horrendo telum stridore remisit."
            },
            {
                "verse": "Hoc mulos rapidosque canes hic corpora Graium"
            },
            {
                "verse": "Finxit inaudito tentavit et agmina morbo."
            },
            {
                "verse": "Heu miserum postquam telum contorsit amarum,"
            },
            {
                "verse": "Muta virum crebris ardebant pectora flammis."
            }
        ]
    ]
}