{
    "author": "Gabrio de' Zamorei",
    "title": "carmina",
    "url": "http://www.poetiditalia.it/texts/GABRIO_Z|carm|001",
    "text": [
        [
            {
                "verse": "Ingeme fata ducis lacrimasque, Calabria, funde,"
            },
            {
                "verse": "Teque tui domini morte perisse puta."
            },
            {
                "verse": "Ora bibant imbrem lacrimarum mesta tuarum,"
            },
            {
                "verse": "Impleat immensus viscera tota dolor."
            },
            {
                "verse": "Karolus ecce tuus, tibi dux dominusque piusque,"
            },
            {
                "verse": "Extremum clausit morte vocante diem."
            },
            {
                "verse": "Tuscia tota gemat, multas divisa per urbes;"
            },
            {
                "verse": "Precipue tellus lilia pulcra colens,"
            },
            {
                "verse": "Et tecum fundat lacrimas urbs pulcra Senarum,"
            },
            {
                "verse": "Et lupa cum pueris ingemat ipsa suis."
            },
            {
                "verse": "Gens Lombarda fleat propriis oppressa tyramnis"
            },
            {
                "verse": "Spe libertatis posse carere putet."
            },
            {
                "verse": "Quid referam? nulla Latii suspiria desint"
            },
            {
                "verse": "Parte, sed has unus conprimat iste dolor."
            },
            {
                "verse": "Tu potes et debes lacrimas in funere tanti"
            },
            {
                "verse": "Spargere, quem virtus pretulit ipsa viris."
            },
            {
                "verse": "Namque fuit iusto Minos Titusque benigno,"
            },
            {
                "verse": "Hippolytum fecit vita pudica sui."
            },
            {
                "verse": "Moribus et rigidum visus superare Catonem."
            },
            {
                "verse": "Hunc David antiquum vita beata dedit."
            },
            {
                "verse": "Quando erit ut dominum tanta virtute beatum"
            },
            {
                "verse": "Invenias? toto nullus in orbe manet."
            },
            {
                "verse": "Ac si contingat dominum tibi credere regem,"
            },
            {
                "verse": "Quis tibi tam dignus tamque benignus erit?"
            },
            {
                "verse": "Vel Nero durus erit, vel forte Calligula fiet,"
            },
            {
                "verse": "Sevior aut Titi fratre putandus erit."
            },
            {
                "verse": "Finge pium placidumque dari multumque benignum;"
            },
            {
                "verse": "Non erit extincto par, michi crede, duci."
            },
            {
                "verse": "Ad lacrimas igitur reddeas, nec copia earum"
            },
            {
                "verse": "Desinat immundas magna tenere genas."
            }
        ],
        [
            {
                "verse": "Hanc Latium totum lacrimans deplorat et urbes"
            }
        ],
        [
            {
                "verse": "Est homo Mattheus; homo, quod sic Christus, et ortum"
            },
            {
                "verse": "Significat Christi carnemque ex Virgine sumptam."
            }
        ],
        [
            {
                "verse": "Est Lucas vitulus. Mortem pictura figurat,"
            },
            {
                "verse": "Qua moriens Christus paciendo est victima factus."
            }
        ],
        [
            {
                "verse": "Pingitur hic Marcus leo, per quem significatur"
            },
            {
                "verse": "Dulciaque Christi iam membra sepulta resurgunt."
            }
        ],
        [
            {
                "verse": "Archivolans aquila volucris pictura Iohannis"
            },
            {
                "verse": "Ascensum Christi dat et altum ad summa volatum"
            }
        ],
        [
            {
                "verse": "Non cupis ut presis, sed prosis: cura laboris"
            },
            {
                "verse": "Non revocat, profugum reddit contemptus honoris."
            },
            {
                "verse": "Hancque, beate, beas sedem sacrasque sedendo"
            },
            {
                "verse": "Tu sacer, et purus das pura secunda manendo."
            }
        ],
        [
            {
                "verse": "Monstra ferasque tui mira virtute fugasti."
            },
            {
                "verse": "Antoni, portam celi per vim reserasti."
            }
        ],
        [
            {
                "verse": "Quamvis victa caro sit gustu mortis amaro,"
            },
            {
                "verse": "Mens manet invicta, nec pene pondere trita."
            },
            {
                "verse": "Vicisti mortem, Vincenti, denique fortem,"
            },
            {
                "verse": "Mens docet immota cruciato corpore tota."
            }
        ],
        [
            {
                "verse": "Tortus tortorem vicit patiendo dolorem;"
            },
            {
                "verse": "Vim male torquentis superat virtus patientis:"
            },
            {
                "verse": "Sic, Blasi sancte, tibi dura flagella parante"
            },
            {
                "verse": "Tortore iniusto vicisti corpore iusto."
            }
        ],
        [
            {
                "verse": "Non das, sed reddis clamidem, Martine, petenti,"
            },
            {
                "verse": "Sed dare te credis, mens satis ista Deo."
            },
            {
                "verse": "Non petit, at repetit; nec iam te crede datorem,"
            },
            {
                "verse": "Reddis, et hic pauper quod petit ipse dedit."
            },
            {
                "verse": "Quod das nempe tuum non est; clamis ista petentis"
            },
            {
                "verse": "Vere est; tectorem tectus et ipse tegit."
            },
            {
                "verse": "Subque colore precum petit; illa rogamina iussus"
            },
            {
                "verse": "Pondus habent, quamvis ipse rogare putes."
            },
            {
                "verse": "Aspice quam dulci verbo rogat ille rogandus,"
            },
            {
                "verse": "Quave pius servum se prece fingat herus."
            },
            {
                "verse": "Quam sit grata Deo pia mens, quam grata voluntas,"
            },
            {
                "verse": "Dantis ab exemplo militis huius habes."
            },
            {
                "verse": "Velle tuum pro te, reputat qui munera Christo"
            },
            {
                "verse": "Ferre nequit, saltem munera ferre velit."
            }
        ],
        [
            {
                "verse": "Crede Deo credasque Deum; plus credo valere"
            },
            {
                "verse": "Ut credas in eum quamquod ei vel eum"
            }
        ],
        [
            {
                "verse": "Ut te credo, Deus, in te michi credere presta,"
            },
            {
                "verse": "Utque in te Patrem tendant mea singula gesta."
            }
        ]
    ]
}