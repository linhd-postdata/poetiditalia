{
    "author": "carmina saec. XIII",
    "title": "carmina saec. XIII",
    "url": "http://www.poetiditalia.it/texts/CARMXIII|carm|001",
    "text": [
        [
            {
                "verse": "P."
            },
            {
                "verse": "Quaenam causa fuit tibi sic odisse Catonem,"
            },
            {
                "verse": "Scipio? cur illi sic odiosus eras?"
            },
            {
                "verse": "Scipio"
            },
            {
                "verse": "Livor edax nostras letalis passio mentes"
            },
            {
                "verse": "Invasit nullo tempore passa pares."
            },
            {
                "verse": "P."
            },
            {
                "verse": "Tu, Cato, si livor fuerit da noscere; nam vos"
            },
            {
                "verse": "Pollutos tali dicere labe pudet."
            },
            {
                "verse": "Cato"
            },
            {
                "verse": "Sit licet hoc crimen, non sic dixisse nefandum"
            },
            {
                "verse": "Censeo; nam species utilitatis habet."
            },
            {
                "verse": "P."
            },
            {
                "verse": "Porci Cato pater, hac in re subdivide quid sit"
            },
            {
                "verse": "Utile, quid sumas in ratione mali."
            },
            {
                "verse": "Cato"
            },
            {
                "verse": "Si delatorem rigidum cuiusque reatus"
            },
            {
                "verse": "Ante oculos videat quisque, resumo bonum."
            },
            {
                "verse": "Candida victoris virtus immixta timori"
            },
            {
                "verse": "Punica romano subdidit arva iugo."
            },
            {
                "verse": "Sit licet in camo parens agilisque celerque,"
            },
            {
                "verse": "Fit melior tunc cum stigma resentit equus."
            },
            {
                "verse": "Casta licet fuerit quantum Lucretia coniux,"
            },
            {
                "verse": "Fit magis arguti sedulitate viri."
            },
            {
                "verse": "Et fuit, et fateor, pudeat nisi vera referre,"
            },
            {
                "verse": "Terror honestatis plurima causa meae."
            },
            {
                "verse": "Quoque magis timeo quoquam de crimine vinci"
            },
            {
                "verse": "Hoc mihi plus alios corripuisse placet."
            },
            {
                "verse": "Quae mihi convicto poena est crudelis in actu,"
            },
            {
                "verse": "Vincenti est animo gloria magna meo."
            },
            {
                "verse": "Gaudet in obiectam speciem splendescere virtus,"
            },
            {
                "verse": "Non nisi certanti parta corona fuit."
            },
            {
                "verse": "Victus ab Aeacida longo memorabitur aevo"
            },
            {
                "verse": "Hector et Aeneae gloria Turnus erit."
            },
            {
                "verse": "Legeris antiquae si multa volumina vitae"
            },
            {
                "verse": "Perque tuos memores singula gesta dies,"
            },
            {
                "verse": "Nusquam terra fuit sive urbs seu villula qua non"
            },
            {
                "verse": "Sit dare certantes de paritate duos."
            },
            {
                "verse": "P."
            },
            {
                "verse": "Dicite, Corneli romanae Scipio palmae"
            },
            {
                "verse": "Auctor, habent veri talia verba fidem?"
            },
            {
                "verse": "Scipio"
            },
            {
                "verse": "Ista licet vulgus lateant, sunt certa Catonis"
            },
            {
                "verse": "Verba; tamen prohibet dicere vera pudor."
            }
        ],
        [
            {
                "verse": "Exagitant vigili quem publica commoda cura"
            },
            {
                "verse": "Quemque pudenda movet patriae concordia litis,"
            },
            {
                "verse": "Aspice, ne, populi tua dum solertia voto"
            },
            {
                "verse": "Discrepat, offendas partem studiosus utramque."
            },
            {
                "verse": "Insanos inter sanum te velle videri"
            },
            {
                "verse": "Est furor, et nimiae virtutis gloria sordet."
            },
            {
                "verse": "Pax, simulata quidem, pax est: simulatio saepe"
            },
            {
                "verse": "Assequitur verum. Paullatim deficit ignis"
            },
            {
                "verse": "Non subito magnus: patrios defendere fines"
            },
            {
                "verse": "Est animis cunctis; salis at iactura creandi"
            },
            {
                "verse": "Parva placet Patavis, gravius ne forte periclum"
            },
            {
                "verse": "Mergat eos: cedit merito pudor ipse timori,"
            },
            {
                "verse": "Nec lusisse pudet sed non incidere ludum."
            },
            {
                "verse": "At tu si tali turbaris, amice, pudore,"
            },
            {
                "verse": "Dissimula potius. Vulgi compescere mentes"
            },
            {
                "verse": "Tunc decuit cum sceptra dabas, nunc gaudia vultu"
            },
            {
                "verse": "Pacis habe, vanum si curas plebis honorem,"
            },
            {
                "verse": "Nec cupias digito monstrari et dicier: hic est."
            }
        ],
        [
            {
                "verse": "Exagitant vigili me publica commoda cura"
            },
            {
                "verse": "Atque pudenda movet patriae discordia litis"
            },
            {
                "verse": "Insanos inter sanum me velle videri"
            },
            {
                "verse": "Opto nec eximiae virtutis gloria sordet."
            },
            {
                "verse": "Pax simulata quidem est non pax: simulatio numquam"
            },
            {
                "verse": "Assequitur verum. Paullatim accenditur ignis"
            },
            {
                "verse": "Non subito magnus: patrios defendere fines"
            },
            {
                "verse": "Quamquam animis cunctis, salis est iactura creandi"
            },
            {
                "verse": "Magna nimis Patavis: ipsi fecere periclum"
            },
            {
                "verse": "Nempe sibi: cessit vario pudor ille timori."
            },
            {
                "verse": "Nunc lusisse pudet, pudet et discedere ludo."
            },
            {
                "verse": "Tristis ego tali conturbor, amice, pudore,"
            },
            {
                "verse": "Quod male dissimulo. Vulgi compescere mentes"
            },
            {
                "verse": "Non potui cum sceptra dabam, nunc gaudia vultu"
            },
            {
                "verse": "Non fero: si vanum curarem plebis honorem,"
            },
            {
                "verse": "Monstraret vulgus noster te et diceret: hic est."
            }
        ],
        [
            {
                "verse": "Ecce Timavigenas populos patiente colonos"
            },
            {
                "verse": "Nexuit undivago pacis iunctura Liburno:"
            },
            {
                "verse": "Exulat armorum strepitus: iam tutus arator"
            },
            {
                "verse": "Arva colit, tuto scindunt freta remige nautae."
            },
            {
                "verse": "Iam neque ruricolae vertentur in arma ligones,"
            },
            {
                "verse": "Ancora nec celeres pariet mutata sagittas,"
            },
            {
                "verse": "Quodque modo calido fumabat sanguine ferrum,"
            },
            {
                "verse": "Vomere se putres gaudebit scindere glebas"
            },
            {
                "verse": "Inque pios usus et inermia facta redibit."
            },
            {
                "verse": "Scis bene, ne longis onerem sermonibus aures,"
            },
            {
                "verse": "Quae solident nostram concordia pacta quietem:"
            },
            {
                "verse": "Scis etiam quali cupiebam torque resolvi"
            },
            {
                "verse": "Dissidium, Pyliae quo pax foret aequa senectae."
            },
            {
                "verse": "Dic igitur, sapiens veri scrutator Aselle,"
            },
            {
                "verse": "Nam potes et socium posco non digna negari,"
            },
            {
                "verse": "Dic precor, an voto videatur consona nostro"
            },
            {
                "verse": "Pax ea quam cernis num famae salvet honorem"
            },
            {
                "verse": "Partibus an neutri vel soli detrahat uni"
            },
            {
                "verse": "Et cui; nam vereor ne pars magis altera pacem"
            },
            {
                "verse": "Suscipiat quam det, vereor ne foedere turpi"
            },
            {
                "verse": "Saucia libertas litis sit causa secundae."
            },
            {
                "verse": "Libertatis enim, quae se dolet esse coactam"
            },
            {
                "verse": "Arbitrio non ire suo, natura requirit"
            },
            {
                "verse": "Carceris effugium, nec vult oppressa teneri,"
            },
            {
                "verse": "Nec se contemni patitur viresque resumit"
            },
            {
                "verse": "Indocilis servire diu stimuloque latenti"
            },
            {
                "verse": "Incita mordaces exercet acerbius iras."
            },
            {
                "verse": "Adde quod et cogens metuit ne sorte gravatus"
            },
            {
                "verse": "Se velit ulcisci: quem qui formidat, oportet"
            },
            {
                "verse": "Hunc odiat: pactos odium non servat amores."
            }
        ],
        [
            {
                "verse": "Asseris Illyricos natis Antenore iunctos"
            },
            {
                "verse": "Pace nova, positis bellis et in otia versis:"
            },
            {
                "verse": "Quod faciat stabilem foedus durabile pacem"
            },
            {
                "verse": "Quodque labet, certis exponis carmine causis."
            },
            {
                "verse": "Deinde rogas utrum quicquam hac in pace sit utri"
            },
            {
                "verse": "Detractum parti cuique, id quod iurgia linquat"
            },
            {
                "verse": "Et sit dissidii radix et causa futuri."
            },
            {
                "verse": "O bone, quam paribus votis concurrimus! illa"
            },
            {
                "verse": "Censeo quae censes. Optabam foedera pacis,"
            },
            {
                "verse": "Qualia tu semper, sine vi, sine fraude dolisve."
            },
            {
                "verse": "Pax bona, pax simplex medium non accipit ullum:"
            },
            {
                "verse": "Instar amicitiae est, in qua nil quaeritur ultra"
            },
            {
                "verse": "Consimiles animos, vota immutata, secundos."
            },
            {
                "verse": "Ah Lupe, non est sic! votis, carissime, nostris"
            },
            {
                "verse": "Distrahimur: perimunt spes infortunia nostras."
            },
            {
                "verse": "Sic puto, fata ferunt, populum Deus ipse superbum"
            },
            {
                "verse": "Non patitur rebus tantum indulgere secundis;"
            },
            {
                "verse": "In se namque furit divisus et omne sinistrum"
            },
            {
                "verse": "Damnat ob alterutras in se contingere culpas."
            },
            {
                "verse": "Discordes igitur victi succumbimus hosti,"
            },
            {
                "verse": "Olli terga damus, veneto parere tyranno"
            },
            {
                "verse": "Cogimur: heu nostrae citra confinia terrae"
            },
            {
                "verse": "Iam patriae fines et dulcia linquimus arva"
            },
            {
                "verse": "Terrasque tractusque maris pro pignore pacis."
            },
            {
                "verse": "O vivax odium, pignus mortale! minaces"
            },
            {
                "verse": "Instigant animos reditura in proelia pronos."
            },
            {
                "verse": "Proinde ulula qui dulce soles ululare, Lycaon,"
            },
            {
                "verse": "Unice mi curas comes et solamen in omnes;"
            },
            {
                "verse": "Dic age: res patriae soli plorabimus ambo,"
            },
            {
                "verse": "An simulemus eas taciti, virtute relicta,"
            },
            {
                "verse": "Ut reliqui cives, turbae et numeremur inerti?"
            },
            {
                "verse": "Erige me dubium, certo quoque robore firma."
            }
        ],
        [
            {
                "verse": "Quisquis es, o qui sic currentia fata reclamas"
            },
            {
                "verse": "Oreque grandiloquo, turbine Martis, hias,"
            },
            {
                "verse": "Cedere non notis humanis sensibus unquam"
            },
            {
                "verse": "Causarum vicibus, cedere disce Deo."
            },
            {
                "verse": "Nos mortale genus, super inclinantibus astris,"
            },
            {
                "verse": "Utimur arbitriis deficimusque datis."
            },
            {
                "verse": "Permittet, retrahat solio sublimis ab alto"
            },
            {
                "verse": "Mundi fraena regens imperiosa manus?"
            },
            {
                "verse": "Iratus Ninivae mutata mente pepercit;"
            },
            {
                "verse": "Sospite Loth, Sodomas obruit igne Deus"
            },
            {
                "verse": "Proelia venerunt summi de culmine coeli,"
            },
            {
                "verse": "A quibus inferior semina mundus habet."
            },
            {
                "verse": "Tu permitte Deo coeli terraeque rotatus"
            },
            {
                "verse": "Ut iuvet et vivas noscere pane tuo."
            }
        ],
        [
            {
                "verse": "Anxia caesareas sese convertit ad arces,"
            },
            {
                "verse": "Romulidum veteres occubuere patres."
            },
            {
                "verse": "Suspicis Adriacis dominantem fluctibus urbem?"
            },
            {
                "verse": "Praemia castalio sunt ibi nulla deo."
            },
            {
                "verse": "Occidit in terris si quis fuit emtor Agavae"
            },
            {
                "verse": "Et Maecenatem non habet ulla domus."
            },
            {
                "verse": "Territus effugio pennati stagna caballi:"
            },
            {
                "verse": "Iudicat infirmas has Galienus aquas."
            },
            {
                "verse": "Cumque vetet princeps immunes esse poetas"
            },
            {
                "verse": "A Tritone rubri me trahit unda Tagi."
            },
            {
                "verse": "Frons, Henrice, meae satis est incomta camenae,"
            },
            {
                "verse": "Lecta tamen veri nuntia fida soni."
            },
            {
                "verse": "Et mihi grata tamen; saltem quia reddet amicum"
            },
            {
                "verse": "Me tibi, sulcandum iam bene stravit iter."
            }
        ],
        [
            {
                "verse": "Musa, Bonincontro tot fer trasmissa salutes"
            },
            {
                "verse": "Iuxta quod libris sunt elementa suis."
            },
            {
                "verse": "Dirigat hanc latii sublimior arbiter aequi,"
            },
            {
                "verse": "Quique regit nomen patria floris habet."
            }
        ],
        [
            {
                "verse": "Sunt Subsolanus, Vulturnus et Eurus eoi;"
            },
            {
                "verse": "Circius occasum Zephyrusque Favonius afflant;"
            },
            {
                "verse": "Deque die medio Notus exit et Africus, Auster;"
            },
            {
                "verse": "Sed veniunt Aquilo, Boreas et Chorus ab arcto."
            }
        ],
        [
            {
                "verse": "Sacrum pingue dabo nec macrum sacrificabo:"
            },
            {
                "verse": "Sacrificabo macrum nec dabo pingue sacrum."
            }
        ],
        [
            {
                "verse": "Agnus es et cornix, vulpecula, rustice caute;"
            },
            {
                "verse": "Nec tecum possunt saevi contendere nautae:"
            },
            {
                "verse": "Agnus es aera petens, cornix resonante crumena,"
            },
            {
                "verse": "Solvere dum cogeris fraudis vulpecula plena."
            }
        ],
        [
            {
                "verse": "Facta manu Patavum quondam Rhodigia tellus"
            },
            {
                "verse": "Desierat, functis alia ditione colonis,"
            },
            {
                "verse": "Usibus illicitis dominae parere priori."
            },
            {
                "verse": "At tandem, versis longo post tempore fatis,"
            },
            {
                "verse": "Sub titulis quaesita novis velut advena venit"
            },
            {
                "verse": "Ad matrem quae tunc reducem suscepit alumnam:"
            },
            {
                "verse": "Tradidit Estensis proles sua iura suique"
            },
            {
                "verse": "Insimul haeredes, invitis gentibus, omnes."
            },
            {
                "verse": "Mille trecenta Dei tunc cum september ab ortu"
            },
            {
                "verse": "Octoque musta dabat plenis fecundior uvis."
            }
        ],
        [
            {
                "verse": "Cum quater alma Dei natalia viderat horrens"
            },
            {
                "verse": "Post decies octo mille ducenta caper,"
            },
            {
                "verse": "Extulit haec praeses Paduae, cui nomen olivae,"
            },
            {
                "verse": "Cognomen circi, patria floris erat."
            }
        ]
    ]
}