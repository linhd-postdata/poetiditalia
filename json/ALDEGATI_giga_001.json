{
    "author": "Marcantonio Aldegati",
    "title": "gigantomachia",
    "url": "http://www.poetiditalia.it/texts/ALDEGATI|giga|001",
    "text": [
        [
            {
                "verse": "cap. 3"
            },
            {
                "verse": "Namque ferunt olim, quassatis rupibus Aetnae,"
            },
            {
                "verse": "Trinacriam intremuisse omnem latasque cavernas"
            },
            {
                "verse": "Viribus igniferis ventoque dedisse furenti,"
            },
            {
                "verse": "Et timuisse Iovem Stygium ne Tartara Phoebus"
            },
            {
                "verse": "Luce sua hic nunquam visa terreret et umbras."
            },
            {
                "verse": "Ille domos nigras nimio terrore relinquens"
            },
            {
                "verse": "Curru iungit equos atra fuligine tinctos,"
            },
            {
                "verse": "Exit et a Stygiis antris totamque pererrat"
            },
            {
                "verse": "Trinacriam cautusque ambit fundamina terrae;"
            },
            {
                "verse": "Sed quom causa metus non sit, loca nulla labare"
            },
            {
                "verse": "Quom cernit, trigamque suam quom vertit ad undas"
            },
            {
                "verse": "Infernas, saevis stimulis quom pungit Alastrum"
            },
            {
                "verse": "Orneumque atrum nimiumque immane frementem,"
            },
            {
                "verse": "Atque Etholum et Nyctum, \"certe non tutus abibis,"
            },
            {
                "verse": "- Alma Venus dixit - certe mea lumina cernes"
            },
            {
                "verse": "Quae tibi Phoebeis maiores ignibus ignes"
            },
            {
                "verse": "Praebebunt\", natumque suum complexa volantem"
            },
            {
                "verse": "Et Ditem aspiciens Ericina ab rupe vagantem:"
            },
            {
                "verse": "\"Nate, meae vires, mea magna potentia - dixit -"
            },
            {
                "verse": "Nate, faces atque arma manu, cape tela, Cupido,"
            },
            {
                "verse": "Tela, quibus superas coelum quod continet in se"
            },
            {
                "verse": "Quodque alti tegit unda freti, quod sustinet ipsa"
            },
            {
                "verse": "Tellus; sed Stygium restat te vincere regem."
            },
            {
                "verse": "Quid Pluton cessat duras sentire sagittas?"
            },
            {
                "verse": "Ad quid tu differs? magni pars tertia mundi"
            },
            {
                "verse": "An erit imperii nostri vel numinis expers?"
            },
            {
                "verse": "Ipsi etiam superi incipiunt nos spernere, nostro"
            },
            {
                "verse": "Debilitata polo est perditque potentia vires;"
            },
            {
                "verse": "Arbitrio quo vult Pallas per inane vagatur,"
            },
            {
                "verse": "Nec mea tela timet nec quae fera spicula vibras."
            },
            {
                "verse": "Istud idem Diana facit, spes quaerit easdem"
            },
            {
                "verse": "Filia frugiferae Cereris: quod sperat et illud,"
            },
            {
                "verse": "Si patiemur, erit; nostri si tangit honoris"
            },
            {
                "verse": "Cura animum, vel si qua tui stat gloria regni,"
            },
            {
                "verse": "Plutoni coniunge deam, fac sentiat ignes"
            },
            {
                "verse": "Illa tuos, nostris flammis uratur uterque\"."
            },
            {
                "verse": "Nulla mora est: arcum tendit pharetraque sagittam"
            },
            {
                "verse": "Extrahit auratam duroque hanc ponit in arcu"
            },
            {
                "verse": "Atque illam hamatam Stygii in praecordia regis"
            },
            {
                "verse": "Eveit; illa tremens flammas et vulnera fecit."
            },
            {
                "verse": "Est prope Nisaeos colles lacus altus et ingens,"
            },
            {
                "verse": "Quem Pergusa vocant: dant hinc per colla canoros"
            },
            {
                "verse": "Longa modos cygni; plures non sentit in undis"
            },
            {
                "verse": "Dulcibus et volucres aut inter prata Cayster"
            },
            {
                "verse": "Edere diversos cantus, non Asia plures"
            },
            {
                "verse": "Laeta palus modulos audit, non littora Ponti."
            },
            {
                "verse": "Hunc virides buxi et lauri myrtique coronant"
            },
            {
                "verse": "Et ramis laetas spargunt frondentibus umbras;"
            },
            {
                "verse": "Flore novo redolent ripae semperque virenti"
            },
            {
                "verse": "Germine replentur, sunt hic violaeque rosaeque;"
            },
            {
                "verse": "Ver hic perpetuum dices fore: venerat illuc"
            },
            {
                "verse": "Nympharum comitata choro Proserpina dulci."
            },
            {
                "verse": "Certatim flores et candida lilia carpunt,"
            },
            {
                "verse": "Certatim calathos haerbis redolentibus implent"
            },
            {
                "verse": "Certatimque comas viridanti fronde coronant."
            },
            {
                "verse": "Sed forma excellit cunctas Proserpina nymphas"
            },
            {
                "verse": "Nec summi est mentita Iovis de semine natam."
            },
            {
                "verse": "Hac visa exarsit Pluton et frena relinquens"
            },
            {
                "verse": "Desiliit curru mediamque amplectitur et se"
            },
            {
                "verse": "Inferni regem patruum seque esse fatetur;"
            },
            {
                "verse": "Et fugit hinc praeceps curruque imponit amatum"
            },
            {
                "verse": "Pondus et inde feros duris calcaribus urget"
            },
            {
                "verse": "Acceleratque domum Stygiam. Proserpina clamat"
            },
            {
                "verse": "Et matrem comitesque vocat, sed nulla vocanti"
            },
            {
                "verse": "Tradit opem; lacerat vestes scinditque capillos"
            },
            {
                "verse": "Moesta suos, placuit Stygio quibus illa tyranno,"
            },
            {
                "verse": "Pungit equos stimulis raptor, diffundit habenas"
            },
            {
                "verse": "Acceleratque fugam: per olentia sulfure fertur"
            },
            {
                "verse": "Flumina perque lacus, per stagna calentia perque"
            },
            {
                "verse": "Anfractus varios, quibus emersere Palisci."
            },
            {
                "verse": "Ausa hic Tartareo Ciane se opponere regi,"
            },
            {
                "verse": "Ne gener et Cereris foret ille est ausa parare,"
            },
            {
                "verse": "Et sua diversas distendens brachia partis"
            },
            {
                "verse": "Obstat; at immensam fundit Saturnius iram,"
            },
            {
                "verse": "Terribilesque ortatur equos et nomine quemque"
            },
            {
                "verse": "Voce vocat magnoque ferit conamine terram"
            },
            {
                "verse": "Et sceptrum valido vibrat regale lacerto,"
            },
            {
                "verse": "Gurgitis inque ima fixit: panduntur hiatus"
            },
            {
                "verse": "Telluris subito, Stygias queis ivit ad undas."
            },
            {
                "verse": "At Cane in fontem versa est, quam flevit Anapis"
            },
            {
                "verse": "Ingemuitque diu: stultum est contemnere divos."
            },
            {
                "verse": "Alma Ceres moestis ululatibus omnia replet"
            },
            {
                "verse": "Perque omnes terras, per totum currit et orbem,"
            },
            {
                "verse": "Quaerit et amissam natam numquamve quiescit."
            },
            {
                "verse": "Aspicit hanc ortus, videt hanc occasus euntem;"
            },
            {
                "verse": "Irrequieta manet semper noctuque dieque."
            },
            {
                "verse": "Illa sitim patiturque famem et quoscumque labores"
            },
            {
                "verse": "Et dolet et queritur quod non invenerit usquam"
            },
            {
                "verse": "Persephonen; rursus Siculae telluris hiatus"
            },
            {
                "verse": "Tendit et in partis oculos tunc dirigit omnis."
            },
            {
                "verse": "Ad Cianes casu direxit lumina fontem,"
            },
            {
                "verse": "Quae, quom non posset Cereri narrare quid olim"
            },
            {
                "verse": "Viderat et lingua narrantis et ore careret,"
            },
            {
                "verse": "Quod potuit, zonam summa monstravit ab unda"
            },
            {
                "verse": "Persephones et signa dedit manifesta quod illa"
            },
            {
                "verse": "Partibus his fuerat partisque advenerat illas."
            },
            {
                "verse": "Tunc dea diffudit lacrimas, tunc pectora pugnis"
            },
            {
                "verse": "Percussit rapuitque comas, ut cingula novit."
            },
            {
                "verse": "Incusat terras omnes, incusat et undas"
            },
            {
                "verse": "Sicaniamque odit, fruges et denegat illi;"
            },
            {
                "verse": "Ante alias Siculae telluri denegat arva"
            },
            {
                "verse": "Reddere depositum, frangit sata laeta, bovumque"
            },
            {
                "verse": "Frangit aratra manu pariterque exosa colonos"
            },
            {
                "verse": "Perdit et infoelix lolium consurgit in agris,"
            },
            {
                "verse": "Frumentumque negant fuerant quae semina terris"
            },
            {
                "verse": "Tradita, vel pereunt primis madefacta sub haerbis,"
            },
            {
                "verse": "Vel nimio sub sole cadunt, pascuntur et illa"
            },
            {
                "verse": "Et volucres vermesque et labilis officit haerba."
            },
            {
                "verse": "Est Arethusa tamen terrae miserata labores;"
            },
            {
                "verse": "Nam Cereri narrat Stygium rapuisse tyrannum"
            },
            {
                "verse": "Persephonen terramque nihil meruisse quod esset"
            },
            {
                "verse": "Tam despecta illi, talem at vetuisse rapinam"
            },
            {
                "verse": "Conatu potuit quali, sed numinis iram"
            },
            {
                "verse": "Tartarei tolerasse diu dirumque furorem"
            },
            {
                "verse": "Non potuisse diu et tandem cessisse tyranno."
            },
            {
                "verse": "\"Vera loquor: tribuit caros non Aetna parentes,"
            },
            {
                "verse": "Sicelis haud ego sum, Pisa est mihi patria, duco"
            },
            {
                "verse": "Elide quod generis nostri, quod sanguinis extat."
            },
            {
                "verse": "Hanc terram peregrina colo, servare rogamus"
            },
            {
                "verse": "Quam te, ne pendat tristem sine crimine poenam."
            },
            {
                "verse": "Non audita loquor: visa est filia regis"
            },
            {
                "verse": "In domibus Stygii, Stygio dum gurgite labor;"
            },
            {
                "verse": "Tristi erat nec adhuc totos posuisse timores"
            },
            {
                "verse": "Vultu signa dabat stabatque interrita nundum\"."
            },
            {
                "verse": "Haec postquam audivit mater ceu saxea facta est,"
            },
            {
                "verse": "Obstupuit, gelidusque tremor per membra cucurrit,"
            },
            {
                "verse": "Et dolor attonitam fecit, nec promere vocem,"
            },
            {
                "verse": "Fundere nec lacrimas potuit, sed tristis et amens"
            },
            {
                "verse": "Huc illuc errat; sed postquam amentia cessit,"
            },
            {
                "verse": "Conscendit currum, iuncti per inane dracones"
            },
            {
                "verse": "Quem virides dirique trahunt, ascendit Olympum"
            },
            {
                "verse": "Alloquiturque Iovem, sparsis per colla capillis;"
            },
            {
                "verse": "Nec lacrimis caruere genae faciesque doloris"
            },
            {
                "verse": "Plena fuit, tandem supplex his vocibus usa est:"
            },
            {
                "verse": "\"Ad te, sancte pater, venio, tua numina posco,"
            },
            {
                "verse": "Sanguine mota meo, summum te filia patrem,"
            },
            {
                "verse": "Si miserae matris te gratia nulla movebit,"
            },
            {
                "verse": "En moveat, vilis precor haec ne sit tibi cura,"
            },
            {
                "verse": "Edita ne pigeat quod sit de corpore nostro."
            },
            {
                "verse": "Est quaesita mihi terras mea nata per omnis;"
            },
            {
                "verse": "Non inventa tamen, tamen est sed nata reperta,"
            },
            {
                "verse": "Si reperire potest amittere dicier esse."
            },
            {
                "verse": "Scimus ubi tantum maneat: stat praeda tyranni"
            },
            {
                "verse": "Inferni, natae est communis praedo maritus;"
            },
            {
                "verse": "Filia non meruit tales, pater inclyte, taedas."
            },
            {
                "verse": "Fac modo reddatur: raptam nos esse feremus\"."
            },
            {
                "verse": "His precibus miscet lacrimas, quo gratior esset,"
            },
            {
                "verse": "In longum vetuit quas spargere Iupiter illi;"
            },
            {
                "verse": "Nam dedit amplexus et consolantia verba"
            },
            {
                "verse": "Dixit et inde dedit potum laethale papaver."
            }
        ],
        [
            {
                "verse": "cap. 10"
            },
            {
                "verse": "Cernis quo niteat Ludovicus lumine, lunae"
            },
            {
                "verse": "Orbe in fulgenti, stant quo sub sidere purae"
            },
            {
                "verse": "Magnorum heroum mentes, queis posse subire"
            },
            {
                "verse": "Nundum artus dedimus, morsu quos tempora frangunt?"
            },
            {
                "verse": "Gonzagum decus immensum Ludovicus avorum"
            },
            {
                "verse": "Aeternum et specimen, toto quo iustior alter"
            },
            {
                "verse": "Nec probitate aderit virtute et maior in orbe,"
            },
            {
                "verse": "Pulcrior aut armis: quam pulcra prole parentem"
            },
            {
                "verse": "Aspice se faciet! cernis virtute micantem"
            },
            {
                "verse": "Illum, qui claro ingenio transcendere coelum"
            },
            {
                "verse": "Prudentique animo quaecumque futura videtur"
            },
            {
                "verse": "Vertere et elapsum quod sit sub mente tenere?"
            },
            {
                "verse": "Hic Federicus erit, cuius si vita superstes"
            },
            {
                "verse": "Orbe diu fiet, nostrum decus ibit in auras"
            },
            {
                "verse": "Altius aethereas et divum numina toto"
            },
            {
                "verse": "Et magis atque magis mundo manifesta vigebunt."
            },
            {
                "verse": "Cernis cui sacrae circumdant tempora vittae,"
            },
            {
                "verse": "Pontificale nitet cuius sub numine sceptrum?"
            },
            {
                "verse": "Hic Franciscus erit, Ludovici clara per orbem"
            },
            {
                "verse": "Progenies totum, fiet quae moribus aequis"
            },
            {
                "verse": "Atque animo elato et miti pietate fideque;"
            },
            {
                "verse": "Quem flebit Romana cohors accincta galero"
            },
            {
                "verse": "Purpureo, ad coelum nos quom revocabimus illum."
            },
            {
                "verse": "Noscet enim quanto niteat magis inclyta virtus"
            },
            {
                "verse": "Nobiliore viro, praeclaro sanguine quam sit"
            },
            {
                "verse": "Dignius et nasci virtuti atque addere mores."
            },
            {
                "verse": "Quem fremere ut Mavors cernis sub fortibus armis,"
            },
            {
                "verse": "Audet qui fati extremum pro laude subire,"
            },
            {
                "verse": "Herois tanti proles est tertia, cuius"
            },
            {
                "verse": "Servabunt longo si tempore stamina Parcae,"
            },
            {
                "verse": "O quanto in terris superorum gloria fiet"
            },
            {
                "verse": "Maior et uberius nostrum decus ibit in auras!"
            },
            {
                "verse": "Fata sed humanis semper sunt invida rebus."
            },
            {
                "verse": "Aspice sidereo vultu quam lustret avorum"
            },
            {
                "verse": "Nomina et insigni sese super aethera tollat"
            },
            {
                "verse": "Virtute armorum, potius qui saeva subire"
            },
            {
                "verse": "Fata volet quam luce frui sine munere laudis,"
            },
            {
                "verse": "Martis honos Latiique decus lumenque Rodulphus."
            },
            {
                "verse": "Hic res Ausonias, magno vastante tumultu"
            },
            {
                "verse": "Gallorum, valido quaeret dum Marte tueri,"
            },
            {
                "verse": "Corruet et nostras fatis properantibus arces"
            },
            {
                "verse": "Accedet, magno gemitu Latiique dolore."
            },
            {
                "verse": "Ille etiam insigni redimitus tempora mitra,"
            },
            {
                "verse": "Quem cernis virtute animi mentisque decorae"
            },
            {
                "verse": "Lumine conspicuum, proles est ultima magni"
            },
            {
                "verse": "Herois: coelum augebit qui lumine tanto,"
            },
            {
                "verse": "Qui nostrum nomen partes ad solis utrasque"
            },
            {
                "verse": "Attollet clarumque decus Iovis addet honori."
            },
            {
                "verse": "Cernis se quanto ornabit diademate, quanto"
            },
            {
                "verse": "Nomine per totum et fama vulgabitur orbem?"
            },
            {
                "verse": "Tune vides illum cinctum fulgentibus armis,"
            },
            {
                "verse": "Cui non esse satis terras, non aequora nonque"
            },
            {
                "verse": "Si quid mundus habet maius, reor? inclyta tantum"
            },
            {
                "verse": "Huius erunt gesta et tanta virtute beatas"
            },
            {
                "verse": "Conscendet superum sedes, ut cernere nundum"
            },
            {
                "verse": "Possim ego quae tanti virtuti praemia donem."
            },
            {
                "verse": "Pectore cana fides huius regnabit et auras"
            },
            {
                "verse": "Aethereas linquet contenta habitare sub huius"
            },
            {
                "verse": "Astraea imperio, pietas nec clarior ullo"
            },
            {
                "verse": "Esse loco poterit tanti quam pectore regis;"
            },
            {
                "verse": "Largior in cunctos quis erit, quis mitior illo,"
            },
            {
                "verse": "Fortior et bello rebusque paratior altis?"
            },
            {
                "verse": "O decus aeternum Latii, tota Itala tellus"
            },
            {
                "verse": "Debebit semper tibi: nam servire coactam"
            },
            {
                "verse": "Hanc video genti externae, ni dextera fortis"
            },
            {
                "verse": "Invictusque animus bello tuus et tua virtus"
            },
            {
                "verse": "Succurret, virtus adversis vivida rebus."
            },
            {
                "verse": "Tu Franciscus eris, forti qui milite franges"
            },
            {
                "verse": "Francorum turmas, Latium et tutabere saeva"
            },
            {
                "verse": "Barbarie, stabis qui longo tempore in aevo:"
            },
            {
                "verse": "Sic fore fata petunt; non es violabilis ullo"
            },
            {
                "verse": "Mortali sed nostra manus super aethera ponet"
            },
            {
                "verse": "Et prope te nostras faciam requiescere sedes."
            },
            {
                "verse": "Tu Iovis in terris clara virtute tenebis"
            },
            {
                "verse": "Imperium coeloque Iovi te iure secundum"
            },
            {
                "verse": "Esse volet coetus divum, nullusque negabit"
            },
            {
                "verse": "Has merito partas tantas tibi tradere sedes;"
            },
            {
                "verse": "Et fratres aderunt una Gismundus et alter."
            },
            {
                "verse": "Gismundus, quem fata volent imponere coelo,"
            },
            {
                "verse": "Purpureo insignem petaso, licet invida rebus"
            },
            {
                "verse": "Quae semper magnis obstat fortuna vetare"
            },
            {
                "verse": "Hoc volet: at virtus fortunae interrita saevae"
            },
            {
                "verse": "Casibus est, fati et morsus nil curat iniqui."
            },
            {
                "verse": "Tempus erit quom tu, Tyrio insignite galero,"
            },
            {
                "verse": "Invidia pereunte, Deum sacra numina pones"
            },
            {
                "verse": "Sede sua in terris moresque exire malignos"
            },
            {
                "verse": "E sancto coetu facies; venientibus annis"
            },
            {
                "verse": "Evenit et virtus maior, mutantur honore"
            },
            {
                "verse": "Et mores, media et virtus nitet ipsa senecta."
            },
            {
                "verse": "Aspice Ioannis lumen, quem fata secundum"
            },
            {
                "verse": "Esse volent Martem, tenera qui saeva iuventa"
            },
            {
                "verse": "Arma geret vitamque volet pro laude periclis"
            },
            {
                "verse": "Tradere, conspicuum credens magis esse sub armis"
            },
            {
                "verse": "Posse mori, turpi quam vivere velle veterno."
            },
            {
                "verse": "O quanta ad superum sedes sub fortibus armis"
            },
            {
                "verse": "Virtute extollet sese, nec nomine avorum"
            },
            {
                "verse": "Nomen habere minus volet, at quaecumque subire"
            },
            {
                "verse": "Ardua bella, magis captus dulcedine laudis."
            }
        ],
        [
            {
                "verse": "cap. 12"
            },
            {
                "verse": "Et te dives opum, magnorum dives avorum,"
            },
            {
                "verse": "Laudibus immodicis tellus Campania cantat,"
            },
            {
                "verse": "Audet teque parem superis summoque Tonanti"
            },
            {
                "verse": "Dicere, Phlegraeo stravit quom Marte Gigantes."
            },
            {
                "verse": "Non minus in Gallos vidit te Marte feroces"
            },
            {
                "verse": "Irruere et forti vibrantem spicula dextra,"
            },
            {
                "verse": "Torsit in obstantem quam fulmina dira Tiphoea"
            },
            {
                "verse": "Iupiter et coelum crudeli strage redemit."
            },
            {
                "verse": "Te primi videre Osci nova bella parantem,"
            },
            {
                "verse": "In ferrumque sua pro libertate ruentem;"
            },
            {
                "verse": "Te Sinuessa tepens, Vulturni cantat et unda,"
            },
            {
                "verse": "Teque colunt si qui tacitis servantur Amyclis;"
            },
            {
                "verse": "Moenia te Fundi Martem superare fatentur,"
            },
            {
                "verse": "Atque habitata Lamo quondam Caieta domusque"
            },
            {
                "verse": "Lestrigonum, vicina freto, cinctumque palude"
            },
            {
                "verse": "Linternum et Cumae fatorum arcana ferentes."
            },
            {
                "verse": "Nuceria undantes mirata est sanguine campos"
            },
            {
                "verse": "Marte tuo et Gaurus, statio tranquilla carinis;"
            },
            {
                "verse": "Teque Dicarchei sternentem Gallica castra"
            },
            {
                "verse": "Viderunt populi, dicti de nomine iuris,"
            },
            {
                "verse": "Parthenope et quondam Grais habitata colonis"
            },
            {
                "verse": "Se tibi debere per saecula cuncta fatetur:"
            },
            {
                "verse": "Libera nanque fuit flammis ferroque ruinaque"
            },
            {
                "verse": "Ingenti virtute tua, qua sidera tangis."
            },
            {
                "verse": "Te medio servatus honos, servata supelex;"
            },
            {
                "verse": "Sexus uterque huius vitam diffundere fatis"
            },
            {
                "verse": "Debet in aeternum pro te; nec pervia Nola"
            },
            {
                "verse": "Annibali meritos semper tibi tradet honores;"
            },
            {
                "verse": "Aliphae et vacuae, Clanius quas cingit, Acerrae"
            },
            {
                "verse": "Pectore te memori servabunt tempus in omne,"
            },
            {
                "verse": "Et quos unda lavat Sarni, quos sulphure Phlegra"
            },
            {
                "verse": "Territat, atque ardens Misenus et ore Typhoei"
            },
            {
                "verse": "Baiae eructantes flammas, Ithacensia regna."
            },
            {
                "verse": "Immemor antiqui nec erit saxosa Telonis"
            },
            {
                "verse": "Insula, barbarici regis servata tumultu"
            },
            {
                "verse": "Quod sit Marte tuo, nec te Callatia corde"
            },
            {
                "verse": "Expellet, parvis Callatia praedita muris,"
            },
            {
                "verse": "Nec te Surrentum, nec te cerealis Avella;"
            },
            {
                "verse": "Et Capua, in rebus mensuram ignara serenis"
            },
            {
                "verse": "Posse tenere diu, te pectore semper habebit."
            },
            {
                "verse": "Samnites etiam tibi se debere fatentur,"
            },
            {
                "verse": "Qui Batuli campos habitant, qui moenia Mucrae,"
            },
            {
                "verse": "Et qui caeca plagis cingunt Boviania lustra"
            },
            {
                "verse": "Et qui Caudinis exercent faucibus arma"
            },
            {
                "verse": "Et qui Rufre habitant et quos Essernia nutrit,"
            },
            {
                "verse": "Dumosis et quos Herdonia detinet agris."
            },
            {
                "verse": "Brutius atque tuum praeclarum nomen ad astra"
            },
            {
                "verse": "Elevat atque iugis Lucanis nata iuventus,"
            },
            {
                "verse": "Hyrpinique viri, quae gens hirsuta ferarum"
            },
            {
                "verse": "Cingit lustra plagis habitatque in montibus altis"
            },
            {
                "verse": "Venatuque alitur solo fluviique liquore"
            },
            {
                "verse": "Pellit ab ore sitim fessique labore quiescunt."
            },
            {
                "verse": "Brundusiique arces Martis te numen habere"
            },
            {
                "verse": "Et phrameam saevaeque ferunt te Pallados arma;"
            },
            {
                "verse": "Omnes te populi Calabri reverenter adorant;"
            },
            {
                "verse": "Leucosii tumuli bellorum gesta tuorum"
            },
            {
                "verse": "Mirantur laudatque tuum Picentia nomen,"
            },
            {
                "verse": "Laurea serta parant biferique rosaria Paesti,"
            },
            {
                "verse": "Poenorumque manu quondam deleta Cerille"
            },
            {
                "verse": "Et quos nutrit aquis Sylarus, quo saxea fiunt"
            },
            {
                "verse": "Gurgite virgulta et rami durantur in undis,"
            },
            {
                "verse": "Te merito laudant; pugnax ut bella Salernus,"
            },
            {
                "verse": "Quae valida virtute geris, quae fortibus armis,"
            },
            {
                "verse": "Vidit ab incoepto, subito se movit et hostes"
            },
            {
                "verse": "Deseruit fideique tuae confisus adhaesit;"
            },
            {
                "verse": "Quantus es et bello vidit Buxentia pubes."
            },
            {
                "verse": "Qui Sidium Sanctum gracili cum voce canebant,"
            },
            {
                "verse": "Illius atque aris quondam dare thura solebant,"
            },
            {
                "verse": "Te super astra ferunt; Latii te voce parentem"
            },
            {
                "verse": "Una omnes dicunt, quos inter patria Crispi,"
            },
            {
                "verse": "Primus in historia cecinit qui proelia Romae."
            },
            {
                "verse": "Te quoque Casperula et Foruli Cybelique Reate"
            },
            {
                "verse": "Sacratum quondam Phrygiae, quo fertur ab aevo"
            },
            {
                "verse": "Maiorum Latiae medium telluris inesse,"
            },
            {
                "verse": "Non desunt summos axes attollere cantu."
            },
            {
                "verse": "Nursia, Sertori quondam celebrata triumphis,"
            },
            {
                "verse": "In Tetrica te rupe canit; te laudibus ornant"
            },
            {
                "verse": "Implumesque Cures, posuit queis moenia Sabbus."
            },
            {
                "verse": "Quin et Faunigenae cantant te voce Latini"
            },
            {
                "verse": "Laurentumque domus et sacri culta Numici"
            },
            {
                "verse": "Et sylva Ausoniae, quondam sacrata Dianae,"
            },
            {
                "verse": "Quaeve manus habitant Rutulorum, Daunia regna;"
            },
            {
                "verse": "Hostia nec Tusci posita est quae in faucibus amnis"
            },
            {
                "verse": "Te sine laude sua merito sinit esse decoro,"
            },
            {
                "verse": "Sit quamvis partes Gallorum et signa secuta:"
            },
            {
                "verse": "Ipsa etiam virtus laudes acquirit ab hoste."
            },
            {
                "verse": "Tibur ab Argeo positumque in monte colono"
            },
            {
                "verse": "Fortunaeque iugis gelidis Praeneste dicatum,"
            },
            {
                "verse": "Antemnae et si quid restat, nec Marte nec aevo"
            },
            {
                "verse": "Dirruta sit penitus, Gonzagum nomen in astra"
            },
            {
                "verse": "Extollit turcaque sonat sonat undique turca;"
            },
            {
                "verse": "Nec te Crustumium, nec te silet unda Labici,"
            },
            {
                "verse": "Quive Anienis aquas potant, qui Tybridis undas."
            },
            {
                "verse": "Simbrivii et gelidas ripas qui rura coluntque"
            },
            {
                "verse": "Et saevis qui rura domant Aequicula rastris"
            },
            {
                "verse": "Et quae Pontinos despectat pendula campos"
            },
            {
                "verse": "Setia, misceri mensis nisi digna Lyaei,"
            },
            {
                "verse": "Nec positae tua gesta silent in valle Velitrae,"
            },
            {
                "verse": "Nec Cora, nec miserum nimium stagnantia ventrem"
            },
            {
                "verse": "Signia vina ferens, non te Pontina palusque,"
            },
            {
                "verse": "Liventi coeno turbat quam squalidus Ufens;"
            },
            {
                "verse": "Anxuris et summo tollunt tua nomina coelo"
            },
            {
                "verse": "Moenia, sublimi resident quae vertice montis"
            },
            {
                "verse": "Hernica saxa canunt; te dives Anagnia voce"
            },
            {
                "verse": "Elevat ad superos, profugis habitata Pelasgis;"
            },
            {
                "verse": "Atque Ferentinae gentes et Alatria pubes"
            },
            {
                "verse": "Privernique cohors, Sorae et malesana iuventus"
            },
            {
                "verse": "Te, quamvis hostem credat, sine laudibus esse"
            },
            {
                "verse": "Non patitur propriis: cunctis placet inclyta virtus."
            },
            {
                "verse": "Scaptia, si prisci retinet quid nominis, in te"
            },
            {
                "verse": "Antiquos oculos vertit gaudetque potenti"
            },
            {
                "verse": "Esse duces Latio, tutum hoc qui Marte feroci"
            },
            {
                "verse": "Barbarie possint servare et regna tueri,"
            },
            {
                "verse": "Regna tuis armis saevo servata tumultu."
            },
            {
                "verse": "Non Frabateriae populus, non monte nivoso"
            },
            {
                "verse": "Consita tantorum meritorum Attina negabit"
            },
            {
                "verse": "Praemia digna dari cumulis, non territa bellis"
            },
            {
                "verse": "Sinuessa aut Frusino non unquam tardus ad arma,"
            },
            {
                "verse": "Et vada Fibreni Lyris qui iungitur undis,"
            },
            {
                "verse": "Quamvis sulphureis tacitoque ad littora cursu"
            },
            {
                "verse": "Labitur, Arpinas quem summa spectat ab arce"
            },
            {
                "verse": "Pallados, et cinctum viridanti fronde Venafrum,"
            },
            {
                "verse": "Non tacita te voce canunt, non voce triumphos"
            },
            {
                "verse": "Defraudare volunt: summis te laudat Aquinum"
            },
            {
                "verse": "Vocibus, insigni clarum virtute poetae,"
            },
            {
                "verse": "Picenique ferunt Martis te numen habere,"
            },
            {
                "verse": "A Pico qui nomen habent; scopulosa Numanae"
            },
            {
                "verse": "Rura tuum celebrant, quo tendis ad aethera, nomen."
            },
            {
                "verse": "Pro te littoreae fumant altaria Cuprae,"
            },
            {
                "verse": "Atque Truentinae si sunt flumine turres"
            },
            {
                "verse": "Te amplexu accipiunt, Veneris te concinit Ancon"
            },
            {
                "verse": "Olim sacra domus, nec te silet unda Vamani,"
            },
            {
                "verse": "Adriacis quae semper erit memoranda ruinis,"
            },
            {
                "verse": "Attollensque Asclum Vepici signa timentis,"
            },
            {
                "verse": "Nec te Picenos Esis qui separat Umbris"
            },
            {
                "verse": "Iam volet esse suis sine laudibus; addet honores"
            },
            {
                "verse": "Ipse Umber, saevis solus non raptus ab undis."
            },
            {
                "verse": "Te Sapis cantu et rapidus super astra Metaurus"
            },
            {
                "verse": "Clitumnusque, sacro crescunt quo flumine tauri,"
            },
            {
                "verse": "Tollit, et in Tybrim properans albentibus undis"
            },
            {
                "verse": "Sulphurea Nar dirus aqua, Tiniasque Clanisque"
            },
            {
                "verse": "Et Rubico Senonum et dictae de nomine Senae"
            },
            {
                "verse": "Exultat laetis duce te Mevania campis,"
            },
            {
                "verse": "Aeterno cantu ad coelum sublata Properti,"
            },
            {
                "verse": "Et te victore Hispellum sub rupibus altis"
            },
            {
                "verse": "Carmina laeta canit choreasque ex ordine ducit;"
            },
            {
                "verse": "Iamque tua nebulae clarescunt luce Nequini,"
            },
            {
                "verse": "Si qua paludosi Ingini et nomina restant,"
            },
            {
                "verse": "Fulginia et valido quae nunc circumdata muro est"
            },
            {
                "verse": "Ingenti te laude canunt; Amerinus et armis"
            },
            {
                "verse": "Grande Camers qui nomen habet, qui fortis aratro est,"
            },
            {
                "verse": "Te colit, et lactis cessit cui Sarsina dives,"
            },
            {
                "verse": "Copia, Romanae facundia Sarsina linguae,"
            },
            {
                "verse": "Et qui Gradivi coluerunt signa Tudertes,"
            },
            {
                "verse": "Eridani indomitae et gentes super aethera nomen"
            },
            {
                "verse": "Gonzagum extollunt; nostrarum antiqua Ravenna"
            },
            {
                "verse": "Altrix Musarum summis te laudibus ornat."
            },
            {
                "verse": "Hac stipe conductus sub honesta pace quievi,"
            },
            {
                "verse": "Ocia et haec tribuit, canerem quo bella Gigantum,"
            },
            {
                "verse": "Bella quibus magnum timuerunt perdere coelum"
            },
            {
                "verse": "Ipsi coelicolae, quibus alto incanduit axe"
            },
            {
                "verse": "Iuppiter et fractis excussit nubibus ignes,"
            },
            {
                "verse": "Centimanum Gygem vexantemque astra Tiphoea"
            },
            {
                "verse": "Viribus infandis immani fulmine adegit"
            },
            {
                "verse": "Infernas sedes atque antra subire parentis."
            }
        ]
    ]
}