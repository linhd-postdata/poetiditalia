{
    "author": "Angelo Poliziano",
    "title": "sylva in scabiem",
    "url": "http://www.poetiditalia.it/texts/POLIZIAN|scab|001",
    "text": [
        [
            {
                "verse": "Quae tam foeda lues, graciles delapsa per artus,"
            },
            {
                "verse": "Ambustos lacerat nervos? quae tam impia diris"
            },
            {
                "verse": "Vis inimica mali populatur viscera flammis"
            },
            {
                "verse": "Marcentesque bibit venas avidoque, pavendum,"
            },
            {
                "verse": "Igne liquefactas sorbet furiosa medullas?"
            },
            {
                "verse": "An mihi Tartareum misera in praecordia virus"
            },
            {
                "verse": "Eumenides Stygiamque facem et, crudele, virentes"
            },
            {
                "verse": "Oris Cerberei spumas rabiemque Chimaerae"
            },
            {
                "verse": "Afflarunt? Totum videor gestare sub alvo"
            },
            {
                "verse": "Vesbion aut fessos Volcani incude caminos"
            },
            {
                "verse": "Et Phlegetonteae glomerata incendia ripae."
            },
            {
                "verse": "Cor salit, ardentes strident sub pectore fibrae,"
            },
            {
                "verse": "Aret hiulca sitis, putridum vesana cruorem"
            },
            {
                "verse": "Est rabies, siccoque in gutture febris hanelat"
            },
            {
                "verse": "Exesas depasta genas, suffectaque tabo"
            },
            {
                "verse": "Gliscit laxa cutis; rubor igneus excitat orbes"
            },
            {
                "verse": "Sanguineos, fugiunt oculi, squalentia pallor"
            },
            {
                "verse": "Ora vorat, titubant gressus, genua aegra fatiscunt"
            },
            {
                "verse": "Ossaque, me miserum, vix summam tabida pellem"
            },
            {
                "verse": "Informant. Pro saeve dolor metuendaque pestis,"
            },
            {
                "verse": "Pro facies infanda mali! maculosa cruentis"
            },
            {
                "verse": "Horrent membra notis; humeros, colla, ora, lacertos,"
            },
            {
                "verse": "Pectus, terga, latus, clunes, ventrem, inguina, suras"
            },
            {
                "verse": "Occupat una lues; totum est in vulnere corpus,"
            },
            {
                "verse": "Corpore de toto sanies fluit albida, crassus"
            },
            {
                "verse": "Stillat ubique cruor: requies non ulla laborum."
            },
            {
                "verse": "Non medicae fomenta manus, non tristia prosunt"
            },
            {
                "verse": "Pocula et epoti numeroso e gramine succi,"
            },
            {
                "verse": "Unguinaque et lachrymae terebynthi et sulfura viva,"
            },
            {
                "verse": "Argenti spumae cinerisque immixus acervo"
            },
            {
                "verse": "Conspersusque in membra latex fluvii ve propinqui"
            },
            {
                "verse": "Lympha natata diu, nepetae malvaeque virentes,"
            },
            {
                "verse": "Et fumus terrae et gelido sal fusus aceto"
            },
            {
                "verse": "Milleque iam fessis medicamina condita ahenis."
            },
            {
                "verse": "Ipsa Machaoniae trepidant ad munera curae,"
            },
            {
                "verse": "Ipse mihi Chiron genitusque Amythaone vates,"
            },
            {
                "verse": "Ipse mihi, artis inops, Epidaurius astupet anguis"
            },
            {
                "verse": "Coryciaque pater qui fatum mugit in umbra,"
            },
            {
                "verse": "Claraque Paeoniae titubat solertia dextrae."
            },
            {
                "verse": "Seu nox astrigero coelum subtexit amictu,"
            },
            {
                "verse": "Sive diem retegit Nabataeo a litore Titan,"
            },
            {
                "verse": "Consumpta irriguis exundat fletibus ora"
            },
            {
                "verse": "Semper et assiduo singultant ilia pulsu:"
            },
            {
                "verse": "Non licet in dulcem summittere lumina somnum."
            },
            {
                "verse": "Pocula non sapiunt, non si mihi nectaris imbrem"
            },
            {
                "verse": "Sangarius puer aut Iunonia porrigat Hebe."
            },
            {
                "verse": "Si mihi Mopsopias amor est exugere ceras"
            },
            {
                "verse": "Corycium ve favum aut quem florea parturit Hyble,"
            },
            {
                "verse": "Omnia Cyrneas spirant alvearia taxos;"
            },
            {
                "verse": "Siquis harundineos quot habet pastoria Zancle"
            },
            {
                "verse": "Apponat succos, haeret sapor omnibus idem,"
            },
            {
                "verse": "Abrotanosque graves et dira absynthia credas."
            },
            {
                "verse": "Iam vero quae tum facies, qum personat intus"
            },
            {
                "verse": "Ignis edax? furor est artus laniare cruentis"
            },
            {
                "verse": "Unguibus aut rabidos torquere in viscera morsus:"
            },
            {
                "verse": "Sanguineas putrido divellit corpore crustas"
            },
            {
                "verse": "Una manus penitusque artus scrutatur hiantes"
            },
            {
                "verse": "Exuviasque rapit nervorum et detegit ossa."
            },
            {
                "verse": "Tum sanies obscoena natat, rigat uvida marcens"
            },
            {
                "verse": "Membra fluor, scabros tabes crudeliter ungues"
            },
            {
                "verse": "Polluit, illotus scatet atro in corpore sudor."
            },
            {
                "verse": "Quin etiam ad numeros (pro scaevum et grande doloris"
            },
            {
                "verse": "Ingenium!), ad numeros iuvat asprum avellere corpus"
            },
            {
                "verse": "Et spoliare artus penitusque immergere venis"
            },
            {
                "verse": "Crudeles digitos: tum dirum murmur et atrox"
            },
            {
                "verse": "Prosequitur fremor, ac rabie confusa voluptas"
            },
            {
                "verse": "Concordem digitis gemitum laniantibus effert;"
            },
            {
                "verse": "Tum laxas nares, tum dentem dente videres"
            },
            {
                "verse": "Attritum exacui pressasque infrendere malas"
            },
            {
                "verse": "Suspendique genas ac nasum cogere rugas"
            },
            {
                "verse": "Liventem et totam demitti in lumina frontem,"
            },
            {
                "verse": "Sardonioque putes risu deducere rictum."
            },
            {
                "verse": "Non secus, Icarii quotiens iuba fulgurat astri,"
            },
            {
                "verse": "Cernimus in triviis villosum saepe molossum"
            },
            {
                "verse": "Nunc pede, nunc rostro, tremulae nunc verbere caudae"
            },
            {
                "verse": "Pellentem obscoenas furiali murmure muscas"
            },
            {
                "verse": "Aut pulicis dentem aut pregnantem sanguine tetro"
            },
            {
                "verse": "Tabanum et morsus frustra intentare crepantes."
            },
            {
                "verse": "Si tamen arentes vulnus conduxerit oras"
            },
            {
                "verse": "Spemque animo dederit sacrum expugnare veternum,"
            },
            {
                "verse": "Nulla fides: nostro subeunt in corpore obusto"
            },
            {
                "verse": "Continuo ardentes papulae recidivaque pestis"
            },
            {
                "verse": "Pullulat heredemque sibi moribunda cicatrix"
            },
            {
                "verse": "Parturit. Ampulant foedae per marcida bullae"
            },
            {
                "verse": "Membra, putri sanie distentae et sanguine crasso"
            },
            {
                "verse": "Proluviem expletae ventris; perit impia mater"
            },
            {
                "verse": "Suppliciis fecunda meis semperque novatur"
            },
            {
                "verse": "Pestis acerba. Mali misero finisque doloris"
            },
            {
                "verse": "Ultimus, aerumnae gradus est et origo futura:"
            },
            {
                "verse": "Qualis Orontheo phoenix longaevus in orbe,"
            },
            {
                "verse": "Dura renascentis repetens cunabula vitae,"
            },
            {
                "verse": "Ut casiae gramen nardique accendit aristas"
            },
            {
                "verse": "Cynnamaque et costi segetem glebasque Sabaeum"
            },
            {
                "verse": "Ac myrrhae lachrymas et divitis uber amomi,"
            },
            {
                "verse": "Incubat ipsa super flammis viridemque iuventam"
            },
            {
                "verse": "Morte sua redimit seque ipsa reseminat ales."
            },
            {
                "verse": "Verum ubi iam lentus papulae maturuit humor,"
            },
            {
                "verse": "Protinus ulcus hiat fluidoque infecta veneno"
            },
            {
                "verse": "Squalentem tunicam, foedum et miserabile visu,"
            },
            {
                "verse": "Sorbet hiulca cutis membrisque affixa cruentis,"
            },
            {
                "verse": "Qua trahitur parcente manu, secum illita vestis"
            },
            {
                "verse": "Viscera tota trahit, totos rapit impia nervos"
            },
            {
                "verse": "Et tenui omento crepitantia dedolat ossa."
            },
            {
                "verse": "Hic vero non iam gemitus, non murmure mixtae"
            },
            {
                "verse": "Proveniunt lachrymae: pavidas it stridor ad auras"
            },
            {
                "verse": "Terrificus totosque alto clamore penates"
            },
            {
                "verse": "Efferus incendit dolor et furialis hanelo"
            },
            {
                "verse": "Vox pulmone sonat; tum quo vocat impetus, illuc"
            },
            {
                "verse": "Auferor ac memet fugiens nemora avia lustro,"
            },
            {
                "verse": "Fortior ad rabiem, rapto velut enthea thyrso"
            },
            {
                "verse": "Thyas, ubi Ismarius trieterida suscitat Euan,"
            },
            {
                "verse": "Rupibus Edoniis furit aeternumque nivalem"
            },
            {
                "verse": "Otryn et arctois Pangaea exusta pruinis"
            },
            {
                "verse": "Pellegit ac Getico sulcatum Strymona plaustro,"
            },
            {
                "verse": "Nebride picta sinus Boreaeque frementis hiatu"
            },
            {
                "verse": "Indociles dispersa comas, simul \"euchyion, eu oe!\","
            },
            {
                "verse": "\"Euchyion!\" ingeminat tortoque effulgurat angui."
            },
            {
                "verse": "Quin etiam horrendum ac dictu mirabile monstrum"
            },
            {
                "verse": "Ingenerat cutis, humanus cui pabula sanguis,"
            },
            {
                "verse": "Cui latebrae perfossus homo, tepidumque cruorem"
            },
            {
                "verse": "Innatat et vivo depascier hospite gaudet."
            },
            {
                "verse": "Pellegenam appellant: non ille aut prodigus artus"
            },
            {
                "verse": "Aut faciem ferus aut crassam porrectus in alvum,"
            },
            {
                "verse": "Sed spatii exiguus. Liceat vix pelle latentem"
            },
            {
                "verse": "Tangere acu, vix pugnaci deprendere visu"
            },
            {
                "verse": "Carnificem immersum tabo vitiataque morsu"
            },
            {
                "verse": "Frusta eruptantem et saniem rabido ore vomentem."
            },
            {
                "verse": "Quantaque ad aestivi passim spiracula solis"
            },
            {
                "verse": "Ludere lascivo temeraria corpora motu"
            },
            {
                "verse": "Saepe vides, aut quanta sui fert semina mundi"
            },
            {
                "verse": "Ridiculus per inane senex, qui mente capaci"
            },
            {
                "verse": "Innumeros perimit reparatque ab origine soles"
            },
            {
                "verse": "Et putat infantem semper consurgere Phoebum,"
            },
            {
                "verse": "Tantus membra patet, tanta est mensura superbi"
            },
            {
                "verse": "Hostis; at in magno vix unquam larga nocendi"
            },
            {
                "verse": "Corpore tam saevam rabiem natura locavit."
            },
            {
                "verse": "Siquem accensa siti dipsas calcata momordit"
            },
            {
                "verse": "Aut seps tabificus crescens ve in guttura prester"
            },
            {
                "verse": "Marmarici ve furor iaculi atque haemorrois ingens,"
            },
            {
                "verse": "Siquem Cinyphia stravit basiliscus harena"
            },
            {
                "verse": "Purpureo horrificam rutilans diademate frontem,"
            },
            {
                "verse": "Non tamen improprie truncant immitia Parcae"
            },
            {
                "verse": "Vellera, non gemitum surda Mors exigit aure,"
            },
            {
                "verse": "Non lachrymas ridet, sed Fatum in vulnera praeceps"
            },
            {
                "verse": "Succidit virides properanti falce dolores."
            },
            {
                "verse": "Hic ferus exiguo parcit vitalia dente"
            },
            {
                "verse": "Carpere, non tacito temerat praecordia rictu,"
            },
            {
                "verse": "Non arcem invadit cerebri cordis ve recessus"
            },
            {
                "verse": "Pertentat, sed prima ferox in viscera lentum"
            },
            {
                "verse": "Serpit et infando terebrat conamine pellem."
            },
            {
                "verse": "Quacumque ingreditur, morsu, exitiale, cruento"
            },
            {
                "verse": "Perfurit et rutilum describit sanguine campum,"
            },
            {
                "verse": "Defodit in summo latebrosa cubilia dente,"
            },
            {
                "verse": "Itque reditque frequens scatebris longumque cavernas"
            },
            {
                "verse": "Perforat ac rubro distinguit pectora sulco:"
            },
            {
                "verse": "Sic Tartessiaci scrutator pallidus auri,"
            },
            {
                "verse": "Sponte diem fugiens ac picti sidera mundi,"
            },
            {
                "verse": "Reptat herenivago terrena in viscera lapsu,"
            },
            {
                "verse": "Arcanis inhians opibus, causasque malorum"
            },
            {
                "verse": "Elicit ad superos; tacito sic tramite novit"
            },
            {
                "verse": "Haud expectatos inferre cuniculus hostes"
            },
            {
                "verse": "Aggeribus tutis turritae aut moenibus urbis;"
            },
            {
                "verse": "Sic humeros iaculis bicoloribus horridus hystrix"
            },
            {
                "verse": "Callidaque invalidis metuens vulpecula natis"
            },
            {
                "verse": "Multicavas fodere domos aut scrupea subter"
            },
            {
                "verse": "Saxa aut praecipiti sub rupe, ubi maxima quercus"
            },
            {
                "verse": "Rugosis alte radicibus hispida findit"
            },
            {
                "verse": "Terga iugi ramisque errantibus implicat umbras:"
            },
            {
                "verse": "Atque adeo exigui quanquam patet orbita passus,"
            },
            {
                "verse": "Haud tamen est oculo vestigia certa sequaci"
            },
            {
                "verse": "Prendere; sic tecta fallax ambage retexit"
            },
            {
                "verse": "Errabundus iter diversosque impedit orbes"
            },
            {
                "verse": "Callidus et caeco contundit tramite sulcos,"
            },
            {
                "verse": "Ut labyrintheum, Minoia limina, tectum"
            },
            {
                "verse": "Fraude loci dubia tacitisque amfractibus olim"
            },
            {
                "verse": "Cecropiae struxere manus, flexuque recurvo"
            },
            {
                "verse": "Multifidum seclausit iter Discordia, giris"
            },
            {
                "verse": "Confundens spatia, atque insertos orbibus orbes"
            },
            {
                "verse": "Implicuit Dolus et inextricabilis Error."
            },
            {
                "verse": "Si vero infandae numeros aut nomina gentis"
            },
            {
                "verse": "Percensere velis, vix tantus vere rubenti"
            },
            {
                "verse": "Muscarum quondam populus mulctraria circum"
            },
            {
                "verse": "Involitat stabulis, tenuique proboscide grandes"
            },
            {
                "verse": "Diripiunt gutas ac lactea murmure rauco"
            },
            {
                "verse": "Obscoenae volucres huc illuc pocula raptant;"
            },
            {
                "verse": "Vix, ubi flaventes iam surrigit area messes,"
            },
            {
                "verse": "Tam multae erumpunt caveis sudataque longum"
            },
            {
                "verse": "Formicae ancipiti populantur forcipe farra:"
            },
            {
                "verse": "Iamque attrita diu crebro pede gramina signans,"
            },
            {
                "verse": "Terrigena ingreditur legio, repetitaque genti"
            },
            {
                "verse": "Graniferae innumero describitur orbita passu;"
            },
            {
                "verse": "Instat nigra cohors operi: pars dura fatigat"
            },
            {
                "verse": "Agmina, pars tremulis adnutans cornibus ultro"
            },
            {
                "verse": "Itque reditque frequens; haec magnum versat acervum"
            },
            {
                "verse": "Praedatrix, haec immodico sub pectore sudat,"
            },
            {
                "verse": "Astruit illa domi fruges atque horrea complet."
            },
            {
                "verse": "Hunc Stygiae numerum gentis rabiemque feracis"
            },
            {
                "verse": "Extimulat populi foedo rex impius ore"
            },
            {
                "verse": "Lichobrotus, quo non sordentem gnavior alter"
            },
            {
                "verse": "Expleri ingluviem aut obscoenum lambere lingua"
            },
            {
                "verse": "Mucorem; miserumque, nefas, Cocythia quondam"
            },
            {
                "verse": "Helcomedusa fero peperit regina Cybistae."
            },
            {
                "verse": "Non illo quisquam fuit atrum innare cruorem"
            },
            {
                "verse": "Doctior aut illa contractum extendere morsu"
            },
            {
                "verse": "Ulceris os, sed enim furias praegressa parentum,"
            },
            {
                "verse": "Impietas nati tantum scelere imminet illis,"
            },
            {
                "verse": "Pelea magnanimus quantum superabat Achilles."
            },
            {
                "verse": "At regem, insanae feritatis laude superbus,"
            },
            {
                "verse": "Consequitur, vivas haud segnis rodere carnes,"
            },
            {
                "verse": "Sarcophagus, semperque cavis habitare sub antris,"
            },
            {
                "verse": "Audax Troglodytes, exturbatorque soporis"
            },
            {
                "verse": "Hypnophobus, teretes et Dactylotrocus acuto"
            },
            {
                "verse": "Dente cavans digitos, cumque illis sanguine largo"
            },
            {
                "verse": "Ebrius Haemopion, nec non Cheroglyphus omnem"
            },
            {
                "verse": "Consuetus terebrare manum, capitisque nigrescens"
            },
            {
                "verse": "Texta Melancoryphus, residemque immobilis alvum"
            },
            {
                "verse": "Scalpa manu rabida Lichenor vulnera lingens."
            },
            {
                "verse": "Dipsada quid memorem? quid Oryctona Leucochroonque"
            },
            {
                "verse": "Apodaque et Phlebem, cumque Helcodamante Philagon,"
            },
            {
                "verse": "Bdellamque Ulonomonque, Palirroon Eurybatemque,"
            },
            {
                "verse": "Quotque alii nostro pinguescunt sanguine fratres?"
            },
            {
                "verse": "Promptius expediam Boreas quot frigore frondes"
            },
            {
                "verse": "Decuit arboribus, quot se formosior annus"
            },
            {
                "verse": "Induit in flores, refugo quot lambit harenas"
            },
            {
                "verse": "Oceanus ponto lunaribus incrementis."
            },
            {
                "verse": "Ergo ego tot Stygio portenta excita barathro"
            },
            {
                "verse": "Corpore fixa gero, nec dum puro aethere cassus,"
            },
            {
                "verse": "Diripienda feris trado mea viscera monstris"
            },
            {
                "verse": "Moturusque hosti lachrymas; en oblita, dirum,"
            },
            {
                "verse": "Pectora, semilacer, totos en pervius artus,"
            },
            {
                "verse": "Mille patens plagis, en cunctis hospita morbis"
            },
            {
                "verse": "Membra trahens, aegris obtundens questibus auras,"
            },
            {
                "verse": "Invisus superis, vitam lucemque perosus,"
            },
            {
                "verse": "Vivo tamen, nec te pietas, Mors impia, nostri"
            },
            {
                "verse": "Ulla subit, surdas precibus sic obstruis aures:"
            },
            {
                "verse": "Siccine ahena mihi duxistis vellera, Parcae?"
            },
            {
                "verse": "Vos, o, vos fidi quondam et mea turba sodales,"
            },
            {
                "verse": "Huc huc adventate, meos excindite luctus;"
            },
            {
                "verse": "Ite, animam invisam, pietas haec maxima, ad umbras"
            },
            {
                "verse": "Trudite Tartareas Hereboque hoc reddite monstrum."
            },
            {
                "verse": "Heu mihi, quod saevi fugiunt contagia morbi"
            },
            {
                "verse": "Egregii comites (sic, o sic, maxime, visum,"
            },
            {
                "verse": "Iuppiter!), attactumque pavent et acerba tuentes"
            },
            {
                "verse": "Prospiciunt vivum haud secura fronte cadaver."
            },
            {
                "verse": "Ille ego sum, o socii, quanquam ora animosque priores"
            },
            {
                "verse": "Fortuna eripuit, qui quondam heroa canendo"
            },
            {
                "verse": "Proelia et exhaustos Rhoeteo in Marte labores,"
            },
            {
                "verse": "Ibam altum spirans; quique olim immania bella"
            },
            {
                "verse": "Cosmiadae etruscis aggressus credere Musis,"
            },
            {
                "verse": "Cantabam patulo quantum sese aequore ferret"
            },
            {
                "verse": "Iulius armipotens, cum suspiratus amanti"
            },
            {
                "verse": "(Ah nimium!) nymphae, ferratos durus in hostes"
            },
            {
                "verse": "Ingrueret sublime volans, claususque minaci"
            },
            {
                "verse": "Casside et undantem, flammis thoraca coruscoque"
            },
            {
                "verse": "Umbonem Phoebo radiatus, Iapige campum"
            },
            {
                "verse": "Persultarit equo, ac tota cervice superstans,"
            },
            {
                "verse": "Arma, viros victor subversaque quadrupedantum"
            },
            {
                "verse": "Pectora pulvereis trifida trabe funderet arvis,"
            },
            {
                "verse": "Altaque magnanimi vel bello exempla secutus"
            },
            {
                "verse": "Fratris, olympiaco iuvenilia tempora ramo"
            },
            {
                "verse": "Cinxit et aeternum peperit sibi Marte triumphum."
            },
            {
                "verse": "Haec quondam memorata mihi, nunc dira canenti"
            },
            {
                "verse": "Pallida Tartareis, metuendum, assibilat hydris"
            },
            {
                "verse": "Eumenis, umbriferique allatrat ianitor antri."
            },
            {
                "verse": "Guttura triste sonant, numeri ferale gemiscunt;"
            },
            {
                "verse": "Ipsa, meis stupefacta malis, lachrymabile carmen"
            },
            {
                "verse": "Dat chelys et dominum delamentatur ademptum;"
            },
            {
                "verse": "Sponte sua nexae circum mea tempora victae"
            },
            {
                "verse": "Puniceum stygia variant ferrugine textum,"
            },
            {
                "verse": "Sponte cadunt lauri ac spoliatum frontis honorem,"
            },
            {
                "verse": "Coniferae subeunt, feralia serta, cupressi."
            },
            {
                "verse": "Ipse altum attolli nostro quoque carmine nomen"
            },
            {
                "verse": "Passus et ambabus gaudens consurgere linguis,"
            },
            {
                "verse": "Cessantem torvo me lumine terret Achilles,"
            },
            {
                "verse": "Impendique suis cupiens solatia dannis"
            },
            {
                "verse": "Et vaga romuleo subniti ad sydera cantu,"
            },
            {
                "verse": "Troia pios iterat questus residemque canendi"
            },
            {
                "verse": "Vexat et ausonium reddi sibi poscit Homerum."
            },
            {
                "verse": "Stant circum attonitae, vatum pia numina, Musae:"
            },
            {
                "verse": "Haec longas neglecta comas, haec pectine vincta"
            },
            {
                "verse": "Inter se digitos genibus, caput illa silenti"
            },
            {
                "verse": "Fulta lyra, palmis haec ora excepta supinis,"
            },
            {
                "verse": "Semianimemque pavent oculis agnoscere alumnum,"
            },
            {
                "verse": "Nec digitis nec voce, mei solatia luctus,"
            },
            {
                "verse": "Intempesta canunt. Quid enim modulamina surdis"
            },
            {
                "verse": "Auribus aut rigido studeant detrudere cordi?"
            },
            {
                "verse": "Ocyus Eurypi refluum mare Carpathiasque"
            },
            {
                "verse": "Placarent hyemes tremefactaque litora denso"
            },
            {
                "verse": "Verbere, raucisonis qua fluctibus adsilit Aegon;"
            },
            {
                "verse": "Somniferam prius octipedis sub sydere Cancri"
            },
            {
                "verse": "Aspida et orbatam mulcerent carmine tigrem."
            },
            {
                "verse": "Neve super miseri quisquam sit sanguinis insons,"
            },
            {
                "verse": "Tu quoque te nostro, sic Parcae stamina versant,"
            },
            {
                "verse": "Subtrahis aspectu, requies o sola laborum,"
            },
            {
                "verse": "O mihi plus superis dilecte, o magne, virentis"
            },
            {
                "verse": "Spes una Etruriae, Laurens, quo florida tellus"
            },
            {
                "verse": "Et nato genitrix et filia patre superbit,"
            },
            {
                "verse": "Pectore qui dubium validis ne potentior armis,"
            },
            {
                "verse": "Palladiam praefers gladio Mavortis olivam,"
            },
            {
                "verse": "Iusque piumque refers, vix undis cedere passus"
            },
            {
                "verse": "Apeninigenam cognati Thybridis Arnum,"
            },
            {
                "verse": "Aeternumque nova titulum virtute propagas"
            },
            {
                "verse": "Riphaeum ad Boream Libyae sitientis ab Austro,"
            },
            {
                "verse": "Qua fessum Titana fovet Maurusia Tethys"
            },
            {
                "verse": "Gurgite Atlantaeo, nitidae qua praevia luci"
            },
            {
                "verse": "Roscida nocturnos abigit Pallantias ignes."
            },
            {
                "verse": "Nempe tuos vultus, genitor, tuaque ora videndo,"
            },
            {
                "verse": "Ipse ego Caucaseas seducta mente catenas"
            },
            {
                "verse": "Iapetionidae intrepidus, colloque minantem"
            },
            {
                "verse": "Tantaleo silicem atque Ephyrei immania regis"
            },
            {
                "verse": "Pondera, quenque ferox flammato pectore montem"
            },
            {
                "verse": "Concutit Alcyoneus Phlegraeaque fulgura ferrem."
            },
            {
                "verse": "Utque, Paraethonio sinuosum attollitur Austro"
            },
            {
                "verse": "Cum mare caeruleum ac torta vertigine fluctus"
            },
            {
                "verse": "Saxa subesa ferit spumisque sonantibus albens"
            },
            {
                "verse": "Aestuat et bibulas aspergine tingit harenas,"
            },
            {
                "verse": "Si placidum ponto caput exerat aequoreus rex,"
            },
            {
                "verse": "Mox rauci cadit ira freti cumulique minaces"
            },
            {
                "verse": "Sternuntur, pulsae nubesque hyemesque recedunt"
            },
            {
                "verse": "Et pavefacta silent animosi murmura venti:"
            },
            {
                "verse": "Sic, ubi turbineo luctusque dolorque furorque"
            },
            {
                "verse": "Pectore bacchantur totoque in corde superbit"
            },
            {
                "verse": "Tempestas effrena animi, si cominus adsis"
            },
            {
                "verse": "Sidereo radians vultu, procul exulat omnis"
            },
            {
                "verse": "Tristitia ac tumidam mulcent placida ocia mentem."
            },
            {
                "verse": "Quare, age, seu doctas, Neleia moenia, Pisas"
            },
            {
                "verse": "Pandis Hyanteis, pater o dulcissime, nymphis,"
            },
            {
                "verse": "Sive triumphatas Volaterrae substruis arces"
            },
            {
                "verse": "Indocilemque diu populum obluctantia cogis"
            },
            {
                "verse": "Subdere colla iugo atque animos contundere inanes;"
            },
            {
                "verse": "Seu mage te gelidi subter querceta Mugelli"
            },
            {
                "verse": "Dulcia Bistonio modulantem carmina plectro"
            },
            {
                "verse": "Populifer Sevis et Garsae piscosa fluenta"
            },
            {
                "verse": "Mirantur tacite; seu te Florentia laeto,"
            },
            {
                "verse": "Undique purpurei turba coheunte senatus,"
            },
            {
                "verse": "Ore videt reducem caligantesque serenat,"
            },
            {
                "verse": "Adventu gratata, oculos praeductaque fronti"
            },
            {
                "verse": "Nubilia dispellit natumque patremque salutat."
            },
            {
                "verse": "Quicquid agis, quocumque solo pulcherrimus alta"
            },
            {
                "verse": "Maiestate nites, si non tamen excidit omnis"
            },
            {
                "verse": "Cura mei, siqua est priscae pietatis imago,"
            },
            {
                "verse": "Si meritis haud digna fero, per sidera coeli,"
            },
            {
                "verse": "Per faciles superos, per spes florentis alumni"
            },
            {
                "verse": "Successusque tuos, oro: miserere laborum"
            },
            {
                "verse": "Tantorum, pelle agrestis hoc pectore morbos,"
            },
            {
                "verse": "Ac praesens me redde mihi vitamque labantem"
            },
            {
                "verse": "Suscipe et eiectam sancto refer ore salutem."
            },
            {
                "verse": "Arbiter ipse deum, tonitru qui concutit orbem,"
            },
            {
                "verse": "Quem coelum, quem terra tremunt, quem pontus et aurae,"
            },
            {
                "verse": "Qui lucem noctemque regit, contraria torquet"
            },
            {
                "verse": "Sidera sideribus, volucresque hominesque ferasque"
            },
            {
                "verse": "Et genus aequoreum dias in luminis oras"
            },
            {
                "verse": "Evocat, omnipotens et numine cuncta gubernans"
            },
            {
                "verse": "Plena suo, si solicitas fors attigit aures"
            },
            {
                "verse": "Unius vox moesta viri, qui dulcia vota"
            },
            {
                "verse": "Nuncupet imploretque Iovem, non ardua rerum"
            },
            {
                "verse": "Impediunt mundique vices, quin obvius ille"
            },
            {
                "verse": "Supplicibus veniat, placidusque optata secundet."
            }
        ]
    ]
}