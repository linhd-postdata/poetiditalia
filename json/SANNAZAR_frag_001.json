{
    "author": "Iacopo Sannazaro",
    "title": "piscatoriarum fragmentum",
    "url": "http://www.poetiditalia.it/texts/SANNAZAR|frag|001",
    "text": [
        [
            {
                "verse": "Optatos iam Euploea mihi circumspice portus,"
            },
            {
                "verse": "Quo liceat trepidas piscanti includere praedas"
            },
            {
                "verse": "Et Zephyris relevare graves spirantibus aestus,"
            },
            {
                "verse": "Si qua movet cupidam velocis gratia cymbae."
            },
            {
                "verse": "Tuque ades, o nostri merces non parva laboris,"
            },
            {
                "verse": "Quem Phoebus mihi, quem doctae mea turba puellae"
            },
            {
                "verse": "Conciliant: dumque ipse ratem de litore pello,"
            },
            {
                "verse": "Da vela insinuans, pelagoque excurre patenti,"
            },
            {
                "verse": "Pars animae Puderice meae. Te nam sua Nereus"
            },
            {
                "verse": "Per vada, te medio Doris vocat aemula fluctu,"
            },
            {
                "verse": "Dum late horrisonum campus strepit omnis aquarum."
            },
            {
                "verse": "Lucrinae ad Veneris templum convenerat omnis"
            },
            {
                "verse": "Aenariae Prochytaeque manus: Zephyraeus opaca"
            },
            {
                "verse": "Scilicet Aenaria, Prochyta venit Eutychus alta,"
            },
            {
                "verse": "Insignes ambo calamis et versibus ambo,"
            },
            {
                "verse": "Aptus uterque fretis, piscatibus aptus uterque,"
            },
            {
                "verse": "Ille hamos versare, hic retia solvere in aequor."
            },
            {
                "verse": "Tum prior haec Zephyraeus: Adeste, o litore ab omni"
            },
            {
                "verse": "Piscatorum artes, liquidas exquirite sedes,"
            },
            {
                "verse": "Vertite Tritonum latebras, penetrate recessus"
            },
            {
                "verse": "Nereidum, nunquam nostros sedabitis ignes:"
            },
            {
                "verse": "Nunquam me Pholoe, nunquam me Chloris amabit."
            },
            {
                "verse": "Ede tuos mecum tandem, cava buccina, cantus."
            },
            {
                "verse": "Testis Cymothoe, testis mihi candida Chloto,"
            },
            {
                "verse": "Optavi quoties mediis in fluctibus aegram"
            },
            {
                "verse": "Proicere hanc animam; quoties ego gurgite in alto"
            },
            {
                "verse": "Occurri monstris immanibus, horrida caete,"
            },
            {
                "verse": "Ut saltem miseros lacerarent dentibus artus."
            },
            {
                "verse": "Ede tuos tandem mecum, cava buccina, cantus."
            },
            {
                "verse": "Omnia tentavi, terras, mare, nubila, coelum,"
            },
            {
                "verse": "Ventorumque domos, et tempora quattuor anni,"
            },
            {
                "verse": "Omnia sed nocuere simul. Vos ite puellae,"
            },
            {
                "verse": "Ite deae pelagi, furiis arcessite nostris,"
            },
            {
                "verse": "Nunc alios succos, aliasque Melampodis herbas."
            },
            {
                "verse": "Ede tuos tandem mecum, cava buccina, cantus."
            },
            {
                "verse": "Non magicos versus, ignotaque nomina rerum,"
            },
            {
                "verse": "Dissimilesque deos, Erebumque Chaosque refugi."
            },
            {
                "verse": "Ipsos quin etiam filo convolvere rhombos"
            },
            {
                "verse": "Edidici, partesque meas de litore echinos,"
            },
            {
                "verse": "De scopulis muscum, de fluctibus hausimus undas."
            },
            {
                "verse": "Ede tuos tandem mecum, cava buccina, cantus."
            }
        ]
    ]
}