{
    "author": "Benedetto Varchi",
    "title": "appendix",
    "url": "http://www.poetiditalia.it/texts/VARCHI|appe|001",
    "text": [
        [
            {
                "verse": "Hic te surgentem formaque et moribus aeque"
            },
            {
                "verse": "Insignem clausere mali fata impia saecli,"
            },
            {
                "verse": "Ne fructum tantis de floribus aspiceremus"
            },
            {
                "verse": "Antoni, et quicquam egregium iam longum esset."
            }
        ],
        [
            {
                "verse": "Nunc mea formosa est, vereque Bononia foelix,"
            },
            {
                "verse": "Atque ego vel magnum Laure Tybrim supero"
            },
            {
                "verse": "Cum tu iustitia, ac nulli pietate secundus"
            },
            {
                "verse": "Alterna laxas frena, premisque manu"
            },
            {
                "verse": "Praeside te nulli non poena infligitur, et te"
            },
            {
                "verse": "Praeside non ulli praemia deficiunt?"
            },
            {
                "verse": "Perge modo, ut nullus sit me foelicior amnis,"
            },
            {
                "verse": "Et celebrent nomen saecula cuncta tuum."
            },
            {
                "verse": "Haec tibi Apollinea redimitus tempore fronde"
            },
            {
                "verse": "Magnus ab exiguo gurgite Rhenus ait."
            }
        ],
        [
            {
                "verse": "Eximie quod te Iuli bone amemque colamque"
            },
            {
                "verse": "Non tua nobilitas, nec tuae opes faciunt."
            },
            {
                "verse": "Eximie sed quod me mutuo amasque colisque,"
            },
            {
                "verse": "Et summo quod sis dignus amore coli."
            },
            {
                "verse": "Hinc nisi desieris me amare, et amabilis esse"
            },
            {
                "verse": "Ipse ego te summo semper amore colam."
            },
            {
                "verse": "Et velut ipse nihil bone Iuli te peto frustra,"
            },
            {
                "verse": "Sic tu nil frustra mi bone Iuli petes."
            }
        ],
        [
            {
                "verse": "Valori, quo nil mihi dulcius, aut mage gratum"
            },
            {
                "verse": "Si licet et fas est, obsecro, dic, agas,"
            },
            {
                "verse": "Civilis num tu sinuosa volumina iuris,"
            },
            {
                "verse": "An potius magnum volvis Aristotilem?"
            },
            {
                "verse": "Ipse ego, squallentes dum findit Syrius agros"
            },
            {
                "verse": "Omniaque ardenti sole perusta rigent,"
            },
            {
                "verse": "Ad Gallum densa frondosae vitis in umbra"
            },
            {
                "verse": "Propter aquam recubans ocia lentus ago."
            },
            {
                "verse": "Tu quoque idem ut facias valde moneoque, rogoque"
            },
            {
                "verse": "Saevum est, cum possis vivere, velle mori."
            }
        ],
        [
            {
                "verse": "Antoni, qui tot proavos, clarumque parentem"
            },
            {
                "verse": "Non minus ingenio, quam bonitate refers,"
            },
            {
                "verse": "Iampridem nisi te magno complector amore,"
            },
            {
                "verse": "Ni tecum semper vivam, obeamque libens."
            },
            {
                "verse": "Invisus Phoebo, Daphnim, Daphnimque perosus,"
            },
            {
                "verse": "Inteream, nec me (quaeso) Tirintius amet."
            },
            {
                "verse": "An te dilectum cur ego et unice amantem"
            },
            {
                "verse": "Non visis, cum se fregerit ipse calor?"
            },
            {
                "verse": "Num praeter solitum tenueis contemnis amicos"
            },
            {
                "verse": "An vero sordent tibi? Si tibi rura"
            },
            {
                "verse": "Sordida sunt, valeant sordida rura mihi."
            }
        ],
        [
            {
                "verse": "Sic vivam, valeamque, ut te mi Stupha videre"
            },
            {
                "verse": "Discupio, et tecum seria multa loqui,"
            },
            {
                "verse": "Multa iocosa etiam, nam vertere seria ludo,"
            },
            {
                "verse": "Et ludum gravibus iungere saepe decet."
            },
            {
                "verse": "Ergo igitur tanto si me dignaris honore,"
            },
            {
                "verse": "Carpe iter, ac nostrum rus bone Petre, veni."
            },
            {
                "verse": "Certe ego te lauta, si non prae divite mensa,"
            },
            {
                "verse": "Vultu hilari, si non molliter accipiam."
            },
            {
                "verse": "Quodsi forte aliquem duces tecum, ut plura, Iulum,"
            },
            {
                "verse": "Tunc ego vel magnos bis superabo deos."
            }
        ],
        [
            {
                "verse": "Docte, ac strenue Caesar Herculane,"
            },
            {
                "verse": "Qui praenomine tanto, itemque tanto,"
            },
            {
                "verse": "Dignus nomine, Palladi, atque Marti"
            },
            {
                "verse": "Carus Felsineos lares, et ipsum"
            },
            {
                "verse": "Nequaquam exiguum, sed Arno, et ipsi"
            },
            {
                "verse": "Tybri, praeside Lentio, invidendum"
            },
            {
                "verse": "Rhenum duplice gloria coronas,"
            },
            {
                "verse": "Ne tu, ne (rogo) tam tener, meique"
            },
            {
                "verse": "Amator nimius quaerere, si non"
            },
            {
                "verse": "Crebras, ut soleo, satisque longas"
            },
            {
                "verse": "Sic, o sic utinam satis disertas,"
            },
            {
                "verse": "Ad te mittito literas, eoque"
            },
            {
                "verse": "Me tui immemorem putes, mihi qui"
            },
            {
                "verse": "Haeres interioribus medullis"
            },
            {
                "verse": "Ex quo non odium quidem, aut iniqua"
            },
            {
                "verse": "Ira, sed ratio, piique cordis"
            },
            {
                "verse": "Indignatio iusta pervenustum ex"
            },
            {
                "verse": "Imis ossibus expulit Carinum,"
            },
            {
                "verse": "Carinum mihi corde cariorem."
            },
            {
                "verse": "Nam quamvis haveam satis superque"
            },
            {
                "verse": "Quod scribam, meque scriptione quidquam"
            },
            {
                "verse": "Ad te dulcius est, mihique maius,"
            },
            {
                "verse": "Cui dem non habeo tamen, profunda hac"
            },
            {
                "verse": "Valle dum moror Alpibus propinqua,"
            },
            {
                "verse": "Sed longe Alpibus omnibus per orbem"
            },
            {
                "verse": "Quot sunt, quotque fuere, duriore,"
            },
            {
                "verse": "Nec qua sit mage vasta solitudo."
            },
            {
                "verse": "His tesquis ego nec valens, nec aeger"
            },
            {
                "verse": "Neuter inter utrumque somnioso"
            },
            {
                "verse": "Totus langueo trepidus veterno,"
            },
            {
                "verse": "Inter frigora saeva, staminumque"
            },
            {
                "verse": "Ventorum horrisonos latens boatus."
            },
            {
                "verse": "Uror sed tamen interim, simulque"
            },
            {
                "verse": "Algeo velut Aetna, Caucasusque,"
            },
            {
                "verse": "Ferventi triplicis rigore flammae,"
            },
            {
                "verse": "Sed tam dulciter, ut iuvet perire."
            },
            {
                "verse": "Hoc est ambrosia frui deorum et"
            },
            {
                "verse": "Tot inter scopulos ferosque vepres"
            },
            {
                "verse": "Dulci nectare coelitum potiri."
            },
            {
                "verse": "At tu non modo amice, sed patrone"
            },
            {
                "verse": "Mi Caesar vale, mutuoque amore"
            },
            {
                "verse": "Tuum dilige Varchium, quod hercle"
            },
            {
                "verse": "Praeclare facis hactenus, bonoque"
            },
            {
                "verse": "Bonae tam lepido, atque Bolonetto"
            },
            {
                "verse": "Ambobus mihi carior ocellis"
            },
            {
                "verse": "Nota de meliore, Zoppioque"
            },
            {
                "verse": "Quo nil dulcius est benigniusque"
            },
            {
                "verse": "Commendes iterum vale, atque salve."
            }
        ],
        [
            {
                "verse": "Domus inclyte Caesar Herculanae"
            },
            {
                "verse": "Dulce praesidium decusque magnum,"
            },
            {
                "verse": "Quem non tam facies venusta et oris"
            },
            {
                "verse": "Maiestas, oculique coelo et ipsis"
            },
            {
                "verse": "Longe syderibus nitentiores,"
            },
            {
                "verse": "Quam quidem ingenuus pudor, bonique"
            },
            {
                "verse": "Mores et studium tenax honesti, et"
            },
            {
                "verse": "Cordis simplicitas, amorque honosque"
            },
            {
                "verse": "Queis me prosequeris, velut parentem,"
            },
            {
                "verse": "Fecerunt mihi luce cariorem,"
            },
            {
                "verse": "Istic dum mihi Lentius deique"
            },
            {
                "verse": "Parem coelitibus dedere vitam"
            },
            {
                "verse": "Quid tu? Quid pater optimus? Quid ipse"
            },
            {
                "verse": "Frater tam similis tibi, suoque"
            },
            {
                "verse": "Magno nomine dignus, atque avorum"
            },
            {
                "verse": "Rerum nunc geritis? Satis valetis"
            },
            {
                "verse": "Cum familia et omnibus propinquis?"
            },
            {
                "verse": "Ipse num Latiis vacas Camoenis?"
            },
            {
                "verse": "An vero Argolicam premis Minervam?"
            },
            {
                "verse": "An modo celebras salesque Thuscos?"
            },
            {
                "verse": "Coelorum an numerum ambitusque discis?"
            },
            {
                "verse": "Naturae an potius studes dieque, ac"
            },
            {
                "verse": "Noctu Aristotelis teris libellos,"
            },
            {
                "verse": "Queis nil doctius, elegantiusque."
            },
            {
                "verse": "Nam te non licet esse feriatum,"
            },
            {
                "verse": "Seu forte studio calens equorum, et"
            },
            {
                "verse": "Exercens patrias ferox palestras,"
            },
            {
                "verse": "Gaudes innocuas tremendus hastas"
            },
            {
                "verse": "Vibrare et dubias ciere pugnas"
            },
            {
                "verse": "Lustris non bene quatuor peractis"
            },
            {
                "verse": "Verum, quidquid agas, velim benigne"
            },
            {
                "verse": "Naves hanc operam mihi, parentem"
            },
            {
                "verse": "Primum a me iubeas valere, deinde"
            },
            {
                "verse": "Multam fratribus omnibus salutem,"
            },
            {
                "verse": "Et tuo pariter meoque Bonae"
            },
            {
                "verse": "Dicas, quem Charites foventque Musae,"
            },
            {
                "verse": "Dic item Lepido meo, tuoque"
            },
            {
                "verse": "Alberto patre non fere minori,"
            },
            {
                "verse": "Nec non Pompilio eruditionis,"
            },
            {
                "verse": "Eloquentiae et aemulo paternae;"
            },
            {
                "verse": "Sed num Regule te bone ac diserte,"
            },
            {
                "verse": "Nam te doctor et artium magister"
            },
            {
                "verse": "Aldobrande tacebo, compaterque"
            },
            {
                "verse": "Fabritii, decus inclytum medentum?"
            },
            {
                "verse": "At certe neque te beate Bocchi,"
            },
            {
                "verse": "Nec te Beroe, Tullio propinquum,"
            },
            {
                "verse": "Nec te mi Realine praeteribo,"
            },
            {
                "verse": "Qui leges colis et colis Camoenas."
            },
            {
                "verse": "An vero hic veterem Albium sodalem,"
            },
            {
                "verse": "So Musarum et medicaminum patronum?"
            },
            {
                "verse": "Hic ne, te rogo, Zoppium relinquam,"
            },
            {
                "verse": "Qui Thusce canit, et canit Latine?"
            },
            {
                "verse": "An hic Gaviniumque Gaggiumque"
            },
            {
                "verse": "Indictos, Velium, sinamque Torum"
            },
            {
                "verse": "Oddonemque et reliquos bonos sodales;"
            },
            {
                "verse": "Doctos hercule et optimos poetas"
            },
            {
                "verse": "Rusticos ego, Maximos, Vitellos,"
            },
            {
                "verse": "Tot virtutibus inclytos silebo!"
            },
            {
                "verse": "Quos tecum simul intimis repostos"
            },
            {
                "verse": "Gero et perpetuum geram medullis."
            }
        ],
        [
            {
                "verse": "Famosissime et optime Herculane;"
            },
            {
                "verse": "Cui Mavors favet et favet Minerva"
            },
            {
                "verse": "Verum uter magis hic ne, an illa, sane"
            },
            {
                "verse": "Non est dicere, nec licet videre"
            },
            {
                "verse": "Utrum sis meliorne, pulchriorne,"
            },
            {
                "verse": "Quod me literulis tuis venustis"
            },
            {
                "verse": "Venustum ut decet, et pereruditis"
            },
            {
                "verse": "Creber Felsineos vocas ad agros"
            },
            {
                "verse": "Et canonica ad arva, ubi paterni"
            },
            {
                "verse": "Ruris est tibi regius recessus,"
            },
            {
                "verse": "Ore quem patrio vocant Molinum"
            },
            {
                "verse": "Beati prope rura Casallecchi,"
            },
            {
                "verse": "Rura Thessalicis priora Tempe,"
            },
            {
                "verse": "Et quam Massica gratiora Baccho"
            },
            {
                "verse": "Ubi (iam redit annus) alsi et arsi,"
            },
            {
                "verse": "Gratias ago maximas, agamque"
            },
            {
                "verse": "Dum vivam, tibi semper, atque habebo."
            },
            {
                "verse": "Nam referre potis quis esset inquam?"
            },
            {
                "verse": "Currentem tamen incitas, ut aiunt,"
            },
            {
                "verse": "Cum te plus cuipiam videre vita,"
            },
            {
                "verse": "Et tecum simul optimoque Bona,"
            },
            {
                "verse": "Quo nil gratius est venustiusque,"
            },
            {
                "verse": "Nil iocundius elegantiusque,"
            },
            {
                "verse": "Vix semotus ab urbe rusticari,"
            },
            {
                "verse": "Sed hac conditione, amice magne,"
            },
            {
                "verse": "Immo maxime mi patrone, ut a me"
            },
            {
                "verse": "Nunquam vel minimum recedat ipse"
            },
            {
                "verse": "Bona, nec liceat tibi sine illo"
            },
            {
                "verse": "Esse unquam, aut tibi forte si videtur"
            },
            {
                "verse": "Dura haec lex nimium, altera haec feratur."
            },
            {
                "verse": "At ne liceat mihi, nec ipsi"
            },
            {
                "verse": "Bonae longius ungue commorari,"
            },
            {
                "verse": "Quod si non placet haec quoque esto, fiat"
            },
            {
                "verse": "Pactum, ac lex alia, uti tibi nec a me, aut"
            },
            {
                "verse": "A Bona liceat procul vagari."
            },
            {
                "verse": "Hoc est durius, inquies, quid ad me"
            },
            {
                "verse": "Mihi qui sat ago, ac bono sodali?"
            },
            {
                "verse": "In summa volo nusquam abesse possis"
            },
            {
                "verse": "Nec a me, nec ab illo, uterque nostrum"
            },
            {
                "verse": "Plus quam vivere, te videre gliscit."
            }
        ],
        [
            {
                "verse": "Nobilissime Nobilis, valesne?"
            },
            {
                "verse": "Si vales, valeo, rogoque et oro"
            },
            {
                "verse": "Ut semper valeas, vale, valensque"
            },
            {
                "verse": "Te valente, memento me valere."
            }
        ],
        [
            {
                "verse": "Bacci delitium meum, decusque,"
            },
            {
                "verse": "Vel tu ad me propera statim, vel ipse"
            },
            {
                "verse": "Statim ad te properabo ; nam videre"
            },
            {
                "verse": "Te diu excrucior, loquique tecum."
            }
        ],
        [
            {
                "verse": "Antoni male sit mihi ac moleste,"
            },
            {
                "verse": "Si non vel Fesulana rura, si non"
            },
            {
                "verse": "Vel ipsos topiarios recessus,"
            },
            {
                "verse": "Queis nil alsius est, amoeniusque,"
            },
            {
                "verse": "Sordent iam mihi, tam diu carenti"
            },
            {
                "verse": "Te, quem plus cupio videre et arcte"
            },
            {
                "verse": "Complecti, atque etiam dare osculanti"
            },
            {
                "verse": "Mille basia, quam beata et ampla"
            },
            {
                "verse": "Persarum mihi comparare regna."
            }
        ],
        [
            {
                "verse": "Candidissime Stupha, mi vacare"
            },
            {
                "verse": "Culpa, ac nil sibi turpe, nil iniquum"
            },
            {
                "verse": "Conscire, est adeo poteris, ut omnes"
            },
            {
                "verse": "Floccipendere debeat malorum"
            },
            {
                "verse": "Tecnas, ac probra ficta nil vereri."
            }
        ],
        [
            {
                "verse": "Magnanimi ducis Hetrusci pulcherrima et alta"
            },
            {
                "verse": "Progenies stili est Antoniane tui,"
            },
            {
                "verse": "Quos inter late, virtute, ut maximus annis"
            },
            {
                "verse": "Franciscus patrio clarius ore micat."
            },
            {
                "verse": "Quem colere et toto venerari pectore, nostri"
            },
            {
                "verse": "Muneris est digna sed celebrare sui."
            }
        ],
        [
            {
                "verse": "O Paule \u00e2\u0080\u00a0columemque et gloria gentis"
            },
            {
                "verse": "Magnanimi Cosmi delitium atque gener,"
            },
            {
                "verse": "Qui duri Martis, qui castae Palladis artes"
            },
            {
                "verse": "Invicto exerces robore, mente tenes."
            },
            {
                "verse": "Immensum laetare, tibi iam ducitur uxor,"
            },
            {
                "verse": "Qua nulla est unquam pulchrior aut melior."
            },
            {
                "verse": "Ac similem vobis numerosam da cito prolem,"
            },
            {
                "verse": "Quae Latium et magni Tybridis arva regat."
            }
        ],
        [
            {
                "verse": "Cum Mariam Medicem summa vidisset ab arce"
            },
            {
                "verse": "Immaturo ereptam funere, Pallas ait:"
            },
            {
                "verse": "Hac viva cur se coelo conferret, habebat"
            },
            {
                "verse": "Terra, sed extincta, nil nisi terra iacet."
            }
        ],
        [
            {
                "verse": "Magnus erat per se, vel maximus, inclyte Cosme,"
            },
            {
                "verse": "Pulcher magnanimi filius Eridani."
            },
            {
                "verse": "At nunc te socero, quo nec foelicior alter,"
            },
            {
                "verse": "Nec melior, multo se quoque maior erit."
            },
            {
                "verse": "Quin afflicta, suisque diu prostrata ruinis"
            },
            {
                "verse": "Itala res iterum tollet ad astra caput."
            },
            {
                "verse": "Et decus antiquum, et veterum facta alta parentum"
            },
            {
                "verse": "Instaurans, priscos aequiparabit avos."
            },
            {
                "verse": "Venisse e Medis Medicos Florentia quondam"
            },
            {
                "verse": "Testantur Medorum aurea mala tibi"
            },
            {
                "verse": "Et vere (verum si vis bene grata fateri)"
            },
            {
                "verse": "Vulneribus Medici saepe fuere tuis."
            }
        ],
        [
            {
                "verse": "Has laurus tibi Phoebe tuis appendimus aris,"
            },
            {
                "verse": "Atque pias humili fundimus ore preces,"
            },
            {
                "verse": "Tu ducis Etrusci, quo nec prudentior alter,"
            },
            {
                "verse": "Nec melior facilis languida membra leva."
            },
            {
                "verse": "Nec te magnanimo divum pulcherrime Cosmo"
            },
            {
                "verse": "Poetineat sanctas applicuisse manus;"
            },
            {
                "verse": "Ille quidem aegrotat, sed non solus, quia secum"
            },
            {
                "verse": "Iustitia ac pietas cum probitate iacent."
            },
            {
                "verse": "Huc quaeso, huc propera, non hoc te Varchius ipse"
            },
            {
                "verse": "Tota sed illius nomine terra rogat."
            }
        ],
        [
            {
                "verse": "Vix bellando alii, tu tantum bella movendo"
            },
            {
                "verse": "Cosme, fugas hostes, regnaque victor habes."
            }
        ],
        [
            {
                "verse": "Hostes ut vincant, aliis bellare necesse est;"
            },
            {
                "verse": "At tibi Cosme, uni satis est indicere bellum."
            }
        ],
        [
            {
                "verse": "Arma parent alii, classes atque agmina cogant"
            },
            {
                "verse": "Ut vincas, satis est vincere velle tibi."
            }
        ],
        [
            {
                "verse": "Qui venit, vidit, vicit, tibi maxime Cosme,"
            },
            {
                "verse": "Impar, qui solo nomine vincis, erit."
            }
        ],
        [
            {
                "verse": "Te flerunt, te flent Lucretia, teque per aevum"
            },
            {
                "verse": "Aeternum flebunt Arnus et Eridanus."
            },
            {
                "verse": "Heu decus, heu pietas, magnis e regibus orta!"
            },
            {
                "verse": "Et magnos reges iam paritura peris."
            }
        ],
        [
            {
                "verse": "Disertissime Vintha, si requiris,"
            },
            {
                "verse": "Ut es non modo diligens, sed ipsa"
            },
            {
                "verse": "Diligentia, plurimique amicos"
            },
            {
                "verse": "Soles pendere, si requiris, inquam,"
            },
            {
                "verse": "Ut mos est tuus, utque iam solebas,"
            },
            {
                "verse": "Pro nostro veteri parique amore,"
            },
            {
                "verse": "Quid ruri faciamque moliarque,"
            },
            {
                "verse": "Urbis immemor, immemorque vestri,"
            },
            {
                "verse": "Quos sinu atque oculis gero, geramque;"
            },
            {
                "verse": "Dulci hac dum potiar, brevique luce"
            },
            {
                "verse": "Unum scilicet hoc, ut neque addam"
            },
            {
                "verse": "Vero, nec minuam integer, volente"
            },
            {
                "verse": "Imo id saepe iubente, saepiusque"
            },
            {
                "verse": "Maximo simul optimoque Cosmo."
            }
        ],
        [
            {
                "verse": "Varchii, cui favet, otiumque Cosmus"
            },
            {
                "verse": "Thuscorum dominus facit perenne"
            },
            {
                "verse": "Ut res tradere publicas, suosque"
            },
            {
                "verse": "Annales calamo elegantiori"
            },
            {
                "verse": "Posteris queat, interim ac beate"
            },
            {
                "verse": "Rus colat, procul urbe, et aula et ipsis"
            },
            {
                "verse": "Quos aeque atque oculos amat, sinuque"
            },
            {
                "verse": "Observans gerit, intimis amicis"
            },
            {
                "verse": "Vintha, quem nimis occupat forensis"
            },
            {
                "verse": "Urbani quoque muneris, domusque"
            },
            {
                "verse": "Conficit ratio, gravisque cura,"
            },
            {
                "verse": "Ut tui memor est, eritque in aevum,"
            },
            {
                "verse": "Optat sic tibi plurimam salutem"
            },
            {
                "verse": "Eventumque Iubens bonum precatur."
            }
        ],
        [
            {
                "verse": "Incolumem salvumque meum mihi reddito tandem"
            },
            {
                "verse": "Roma ducem, dominum iam mihi mitte meum,"
            },
            {
                "verse": "Sat tibi Ioannes, magni decora ampla Leonis"
            },
            {
                "verse": "Qui referet, Medica sat tibi gente pius."
            }
        ],
        [
            {
                "verse": "Cum Thuscum magnae linquentem moenia Romae"
            },
            {
                "verse": "Vidisset flavo Tybris ab amne ducem,"
            },
            {
                "verse": "Flevit, et, o, dixit, regum rex optime, siste"
            },
            {
                "verse": "Siste, haec sunt sceptris culmina digna tuis."
            }
        ],
        [
            {
                "verse": "Cum Medicem septem mirantem culmina Tybris"
            },
            {
                "verse": "Spectasset, noscens ora Leonis, ait:"
            },
            {
                "verse": "Regna vides olim manibus subiecta tuorum,"
            },
            {
                "verse": "Atque olim manibus subiicienda tuis."
            }
        ],
        [
            {
                "verse": "Cum princeps regis Ethrusci filius Urbem"
            },
            {
                "verse": "Intraret, referens ore animoque patrem,"
            },
            {
                "verse": "Miratur iuvenis faciem frontisque decorem"
            },
            {
                "verse": "Et patria aethereis lumina syderibus."
            },
            {
                "verse": "Macte puer, virtute tua Tritavumque tuorum"
            },
            {
                "verse": "Laetanti exultans pectore Tybris ait:"
            },
            {
                "verse": "Dum populus festo per tecta ac compita plausu"
            },
            {
                "verse": "Igeminant Medices, ingeminantque pilas"
            },
            {
                "verse": "Ingredere o foelix tuis, foelixque alienis"
            },
            {
                "verse": "Est bonus, magnis digne parente et avo."
            }
        ],
        []
    ]
}