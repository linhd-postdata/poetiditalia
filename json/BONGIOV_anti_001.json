{
    "author": "Bongiovanni da Cavriana",
    "title": "anticerberus",
    "url": "http://www.poetiditalia.it/texts/BONGIOV|anti|001",
    "text": [
        [],
        [
            {
                "verse": "incipit"
            },
            {
                "verse": "Compatriota Maro describit carmine claro"
            },
            {
                "verse": "Pascua, rura, duces, nos bona, prava, cruces."
            },
            {
                "verse": "Si lira discordet, si quoquam crimine sordet"
            },
            {
                "verse": "Iste liber, repara, consonet ut cithara."
            }
        ],
        [
            {
                "verse": "prologus"
            },
            {
                "verse": "\"Huc properate, senes, iuvenes, pueri, seniores\","
            },
            {
                "verse": "Clamitat iste liber, qui tollit crimina, mores"
            },
            {
                "verse": "Donat odoriferos iactatque per agmina flores."
            },
            {
                "verse": "Hic liber, istud opus, renovabit sordidiores"
            },
            {
                "verse": "Et faciet cunctos Iove claro lucidiores."
            },
            {
                "verse": "Curarum maria michi placa, virgo Maria,"
            },
            {
                "verse": "Ingenium decora, deformia verba decora,"
            },
            {
                "verse": "Vernans vere rosa, tu nullo frigore rosa,"
            },
            {
                "verse": "Flos florum vere, florens rosa candida vere."
            },
            {
                "verse": "Tu, mea spes firma, tutubantem robore firma,"
            },
            {
                "verse": "Ad portum porta tutum, me protege porta;"
            },
            {
                "verse": "Tu, Christi kari thalamus, mi, gloria, kari-"
            },
            {
                "verse": "Tatem tu dona que lustrat singula dona"
            },
            {
                "verse": "Perque domos Ditis vacuas sic flamine dota"
            },
            {
                "verse": "Quod vestem cicladem sumam pro veste melota."
            },
            {
                "verse": "Ut caream carie, secludens otia, scribo"
            },
            {
                "verse": "Utque placere queam Christo cui munera libo."
            },
            {
                "verse": "Christicolis cunctis divino munere scribo"
            },
            {
                "verse": "Hoc opus; ergo lues livoris dicat: \"Abibo\"."
            }
        ],
        [
            {
                "verse": "Suscipe vivendi doctrinam, proficiendi,"
            },
            {
                "verse": "Quam tibi descripsi, qui servulus es crucifixi;"
            },
            {
                "verse": "Hec tibi doctrina moralis sit medicina"
            },
            {
                "verse": "Per quam proficias et cautior undique fias."
            },
            {
                "verse": "Lector et auditor, metrorum dulce petitor,"
            },
            {
                "verse": "Ut recte vivas, pagellas has lege divas,"
            },
            {
                "verse": "Semper et in morte mediteris ne, siue sorte"
            },
            {
                "verse": "Perpetue vite, crucieris perpete lite."
            },
            {
                "verse": "In patrem, natum credas et neuma beatum,"
            },
            {
                "verse": "Et credas natum se sacra virgine natum,"
            },
            {
                "verse": "Vita privatum, Ditem spoliasse, levatum"
            },
            {
                "verse": "Sarcofagoque datum consurgere glorificatum,"
            },
            {
                "verse": "Iudicium, templum, mestis donasse reatum."
            },
            {
                "verse": "Bis seni gratum faciunt hominemque beatum."
            },
            {
                "verse": "Ux, or, pigmenta, piget, hostia, crisma, fluenta"
            },
            {
                "verse": "Sunt sacramenta credenda Dei duo penta."
            },
            {
                "verse": "Unc ir spem veniam, pen iu, gula, mortificatus,"
            },
            {
                "verse": "Datque fidem babtis, fastus perit orque reatus,"
            },
            {
                "verse": "Eu movet invidiam, donat kar, mal dat Olimpo,"
            },
            {
                "verse": "Crisma sed accidiam removet, dat for, movet impo,"
            },
            {
                "verse": "Or, prudens, cupidus non est quin igno perempta,"
            },
            {
                "verse": "Ma lu temperie pellit, prurigine dempta."
            },
            {
                "verse": "Hec sunt iussa data totam pingentia legem"
            },
            {
                "verse": "Que bene servata salvant cum paupere regem:"
            },
            {
                "verse": "Hidola sperne, Dei non sit tibi nomen inane;"
            },
            {
                "verse": "Festes, devitans Veneris monimenta profane;"
            },
            {
                "verse": "Hinc patris et matris potiaris amore pudicus;"
            },
            {
                "verse": "Non sis occisor, fur, mechus, testis iniquus;"
            },
            {
                "verse": "Numquam subducant te prava cupidinis era"
            },
            {
                "verse": "Nec te denigrent fratris connubia vera."
            },
            {
                "verse": "Hec legis precepta decem, ni fallor, habere"
            },
            {
                "verse": "Te decet ut valeas Christum per secla tenere."
            },
            {
                "verse": "Qualiter oretur docuit nos Christus, amator"
            },
            {
                "verse": "Veri, iustitie sol verus et induperator."
            },
            {
                "verse": "\"Hac prece dona petant septem pro munere quique,"
            },
            {
                "verse": "Inquit, celestem patrem qui regnat ubique."
            },
            {
                "verse": "Mi pater alme, tuum sit nomen santificatum"
            },
            {
                "verse": "Adveniatque tuum regnum per secla beatum;"
            },
            {
                "verse": "Velle tuum fiat in terris sicut in alto;"
            },
            {
                "verse": "Des panem nostrum qui carcere tutat ab arto;"
            },
            {
                "verse": "Debita dimitte sicut dimittimus et non"
            },
            {
                "verse": "Impius inducat nos in temptamina demon;"
            },
            {
                "verse": "Nobis tutamen sis qui summus omnibus. Amen\"."
            },
            {
                "verse": "Sanct, super, hincque timor fit, pauper regnat in astra,"
            },
            {
                "verse": "Adveniat, livor, pietas, mi, sumite castra,"
            },
            {
                "verse": "Fiatque, furorque cadit, scit, flet, solamina dantur,"
            },
            {
                "verse": "Panis desidibus dat, for, sitit, hinc saturantur,"
            },
            {
                "verse": "Debita dat cupidus, consil, miserans miserantem,"
            },
            {
                "verse": "Et, gula, sic intel, mundat quod cernit amantem,"
            },
            {
                "verse": "Libera, luxuriam, sapien, pax, filius exstat:"
            },
            {
                "verse": "Hoc petit, hoc vitiat, post donum, vir, bona testat."
            },
            {
                "verse": "Diffuge tres hostes anime, versutia quorum"
            },
            {
                "verse": "Nequior est nobis quam nequam turba luporum."
            },
            {
                "verse": "Vexant nos triplici certamine tres inimici:"
            },
            {
                "verse": "Serpens antiquus, caro lubrica, mundus iniquus."
            },
            {
                "verse": "Mundus avaritia temptat, caro servit hiatu"
            },
            {
                "verse": "Luxurie, demon turbat comitante latratu."
            },
            {
                "verse": "Mundus placorem, caro noxia tollit honorem,"
            },
            {
                "verse": "Demon dulcorem patrie sapidumque saporem."
            },
            {
                "verse": "Mundus spondet opes, caro mel sed demon honores;"
            },
            {
                "verse": "Falsidici non dant quod spondent, imo dolores."
            },
            {
                "verse": "Proditor est anime demon, seducit ocellos"
            },
            {
                "verse": "Mundus, seducit caro perfida quosque misellos."
            },
            {
                "verse": "Arma gerit demon miseranda superstitiosus;"
            },
            {
                "verse": "Hic latebras peramat radium lucemque perosus."
            },
            {
                "verse": "Fronde super viridi residet miserabilis ille,"
            },
            {
                "verse": "Seducens miseros per mortis compita mille."
            },
            {
                "verse": "Pelle sub agnina latet anguis mensque lupina,"
            },
            {
                "verse": "Ergo doctrina fungaris pro medicina."
            },
            {
                "verse": "Non satis est tutum mellitis credere verbis,"
            },
            {
                "verse": "Sub pulcri specie latitat ferus anguis in herbis."
            },
            {
                "verse": "Non est prudentis vitam comittere ventis;"
            },
            {
                "verse": "Si cadat in cautem, ratis est dictura: \"Tu autem!\"."
            },
            {
                "verse": "Omne quidem rubeum nomen non impetrat auri"
            },
            {
                "verse": "Et virides semper non dant tibi munera lauri."
            },
            {
                "verse": "Consule doctores igitur qui sunt meliores;"
            },
            {
                "verse": "Ut bene procedas perdoctis noti tibi credas."
            },
            {
                "verse": "Que bona sunt discas et noxia cuncta relinquas;"
            },
            {
                "verse": "Semper proficias, caveas ut non resipiscas."
            },
            {
                "verse": "Mundus spondet opes nec federe continet, imo"
            },
            {
                "verse": "Pessimus impostor fert paupertatis in imo."
            },
            {
                "verse": "Mundus alit fraudes, refovet scelus, arcet honesta,"
            },
            {
                "verse": "Pessima falsus amat, spernit tenuatque modesta."
            },
            {
                "verse": "Dic, homo, quid speres qui mundo totus inheres?"
            },
            {
                "verse": "Tecum nulla feres, Acherontis protinus heres."
            },
            {
                "verse": "Cur, homo, qui cinis es, per avaritiam sepelis es?"
            },
            {
                "verse": "Eri cur heres? Eri<s> tu non eris heres,"
            },
            {
                "verse": "Eris servus eris si te species trahat eris;"
            },
            {
                "verse": "Numquam tutus eris si quid portaveris eris."
            },
            {
                "verse": "Vir bone, quid curas res viles, res perituras,"
            },
            {
                "verse": "Noti expleturas, damno quandoque futuras?"
            },
            {
                "verse": "Nemo diu mansit in culmine sed cito transit;"
            },
            {
                "verse": "Est brevis atque levis in mundo gloria quevis."
            },
            {
                "verse": "Curas terrenas, magno certamine plenas,"
            },
            {
                "verse": "Si bene propellis, vitiorum germina vellis."
            },
            {
                "verse": "Te comitte Deo mundanaque despice cuncta,"
            },
            {
                "verse": "Sub perpendiculo dispenses omnia; cuncta"
            },
            {
                "verse": "Da si ditari, ieiuna si satiari,"
            },
            {
                "verse": "Fle si solari, servi si vis dominari."
            },
            {
                "verse": "Si pius es, summum patrem pietate monetas;"
            },
            {
                "verse": "Si probitate vires, mundi seclude monetas."
            },
            {
                "verse": "Heu, quid homo, cuius lucem premit umbra, cadaver"
            },
            {
                "verse": "Fetet, sarcophagi bustum mortisque papaver?"
            },
            {
                "verse": "Est hominis cerebrum buffo, sed scorpio spinam,"
            },
            {
                "verse": "Est stomacum serpens, est linguam vermis aprinam."
            },
            {
                "verse": "Non valet ecce miser mortem non solvere natus;"
            },
            {
                "verse": "Esse nequit cuiquam pro quovis munere gratus."
            },
            {
                "verse": "Ei michi!, quot fatuos video, quot sydera cerno"
            },
            {
                "verse": "Devia, Perpravo mundi fallente falerno."
            },
            {
                "verse": "Heu, quantis vitiis, quanta gravitate moderno"
            },
            {
                "verse": "Exilio petimus vitam pro tempore verno."
            },
            {
                "verse": "O me!, christicole, divino fonte renati,"
            },
            {
                "verse": "Este, precor, memores qua sitis stirpe creati."
            },
            {
                "verse": "Heu miser, heu cecus, pro demens! Semina fundi"
            },
            {
                "verse": "In nos coniurant et preceps machina mundi."
            },
            {
                "verse": "Nos aper auditu, linx visu, simia gustu,"
            },
            {
                "verse": "Vultur odoratu superant et aranea tactu."
            },
            {
                "verse": "Ve mihi nascenti, ve vivo, ve morienti,"
            },
            {
                "verse": "Ve mihi sordenti, ve prosperitate carenti!"
            },
            {
                "verse": "Est cibus anxietas, lacrime sunt pocula, pena"
            },
            {
                "verse": "Panis, vina dolor, mors est mihi vita serena."
            },
            {
                "verse": "Me perimunt viva, me mortua, me rediviva,"
            },
            {
                "verse": "Ethera, vulcanus, tellus, mare, suntque nociva"
            },
            {
                "verse": "Forma, decus, flatus, morbus, complexio, telum,"
            },
            {
                "verse": "Copia, paupertas, etas, laus, sidera, celum."
            },
            {
                "verse": "Nunc calor ignitus, nunc frigus membra fatigant;"
            },
            {
                "verse": "Spesque dolorque, timor, plausus mea corda regirant."
            },
            {
                "verse": "Carcere Cloto tenet, Lachesis cursus dat iniquos,"
            },
            {
                "verse": "Atropes excidens nos, nostros tristat amicos."
            },
            {
                "verse": "Cor rotat Allecto, perversa Megera venenat"
            },
            {
                "verse": "Optima, Thesiphone fructum sermonis hanelat."
            },
            {
                "verse": "Hinc rationalis, fantastica cum memorali"
            },
            {
                "verse": "Apricant in nos, heu, vulnere perniciali."
            },
            {
                "verse": "Haurit prima nephas, subventilat altera vana,"
            },
            {
                "verse": "Tertia conservat que sunt reseranda prophana."
            },
            {
                "verse": "Somnia dant animis ieiunia, crapula, cura."
            },
            {
                "verse": "Cum sopor obrepsit, pater almus, seva figura,"
            },
            {
                "verse": "Mergor in Occeano, tenuem taxillor in assem,"
            },
            {
                "verse": "Flumina parva fluunt, mare perlego, dirigo classem"
            },
            {
                "verse": "Rideo cum vivis, cum Manibus, ei mihi!, plango."
            },
            {
                "verse": "In silvis fabrico, mare circino, carmina pango,"
            },
            {
                "verse": "Contis perquiro salmones saltibus, ursum"
            },
            {
                "verse": "Et lepores pontus dat, plantula petraque cursum."
            },
            {
                "verse": "Buccino nunc missam, nunc armis bella ciesco,"
            },
            {
                "verse": "Iam iam puniceus, iam glaucus iamque nitesco;"
            },
            {
                "verse": "Nunc subrufa parum video, nunc nubila cerno,"
            },
            {
                "verse": "Nunc ruo, nunc morior, nunc placidus equora sterno."
            },
            {
                "verse": "Polluit in somnis nos incubus asmaque, Deus,"
            },
            {
                "verse": "Debilitas, morbus, meditatio feda, lieus."
            },
            {
                "verse": "Sat, Iup, Mars, Phebus, Ven, Mercur Lunaque \u00e2\u0080\u00a0 satur \u00e2\u0080\u00a0:"
            },
            {
                "verse": "Hiis tibi concepto vel mors vel vita paratur."
            },
            {
                "verse": "Cinthia, Mercurius, Venus et Sol, Mars, Iove Satur,"
            },
            {
                "verse": "Sirius exurens Pliadum quevisque minatur."
            },
            {
                "verse": "Saturnus falcem, fulmen sed Iupiter infert,"
            },
            {
                "verse": "Mars bellat, fervet Sol, dira venena Venus fert,"
            },
            {
                "verse": "Mercurius virgam, cupidas fert Luna sagittas;"
            },
            {
                "verse": "Ergo furendi vis cesset fastumque remittas."
            },
            {
                "verse": "Solis equi volucres Pirois, Eous et Ethon"
            },
            {
                "verse": "Atque Phlegon nos calce premunt tis crimine, Pheton."
            },
            {
                "verse": "Signa nocent: aries, taurus, gem, can, leo, vir, lans,"
            },
            {
                "verse": "Scorpius, architenens, caper, amphora celica, pis nans."
            },
            {
                "verse": "Hinc subsolanus, vulturnus et eurus eoy"
            },
            {
                "verse": "Spicula trasmittunt in nos medicaminis, ohi!;"
            },
            {
                "verse": "Circius occasu zephirusque, favonius: isti"
            },
            {
                "verse": "In nos coniurant miseros spiramine tristi;"
            },
            {
                "verse": "Affricus et socii notus, auster, vulnere sevo"
            },
            {
                "verse": "Nos cruciant, aquilo, boreas et chorus in evo."
            },
            {
                "verse": "Punctus et hora mihi nocet, annus, mensis et orbis"
            },
            {
                "verse": "Peste, calore, notho, fantasmate, fulmine, morbis."
            },
            {
                "verse": "Ver florum genitor, estas nutricula fructus,"
            },
            {
                "verse": "Vinitor autumnus cum frigore dant mihi luctus;"
            },
            {
                "verse": "Principiat febrem ver, Sirius urit et angit,"
            },
            {
                "verse": "Hanc fovet autumnus quam demum brumula plangit."
            },
            {
                "verse": "Musarum turba, quae sunt bis quattuor una,"
            },
            {
                "verse": "Heu, nos irrident nec dat sua dona lacuna."
            },
            {
                "verse": "Nos fex, nos limus, ad terram terra redimus;"
            },
            {
                "verse": "Unde superbimus cum res tam sordida simus?"
            },
            {
                "verse": "Hinc sirena nocet, nox hinc Satan arte nitescens,"
            },
            {
                "verse": "Hinc tellus tremebunda ferax, vim fluminis hiscens,"
            },
            {
                "verse": "Hinc lupus insidians, hinc virus vipera fundens,"
            },
            {
                "verse": "Hinc mordendo pulex, hinc clavula pectora tundens."
            },
            {
                "verse": "Est fortuna fera mala, peior, pessima, quartum"
            },
            {
                "verse": "Illa gradum scandit, cor tollens, lumina, partum."
            },
            {
                "verse": "Haec est inconstans et tota volubilis, anceps,"
            },
            {
                "verse": "Ridendo plorat; timet hanc rex, ganneo, manceps."
            },
            {
                "verse": "Concinit illa chelis cum nos vult carpere chelis;"
            },
            {
                "verse": "Ambiguum vultum fert nec valet esse fidelis."
            },
            {
                "verse": "Nulla fides rerum est, sequitur post mella venenum,"
            },
            {
                "verse": "Post risum lacrime, tenebre post tempus amenum."
            },
            {
                "verse": "Nec tuba Lucani caneret nec musa Maronis"
            },
            {
                "verse": "Que mala, quas penas mihi confert cursus agonis."
            },
            {
                "verse": "Carta poli scribeque pili sint, tincta sit unda,"
            },
            {
                "verse": "Non poterunt scribi quia res mihi nulla secunda."
            },
            {
                "verse": "O pudor, o dolor, o timor, o mala tedia vite,"
            },
            {
                "verse": "Sors mala, sors peior, sors pessima, munia vite."
            },
            {
                "verse": "Heu, si tanta pati natura volebat amara,"
            },
            {
                "verse": "Perpera debuerat me ponere mortis in ara."
            },
            {
                "verse": "Quid sim, quid fuerim, cuias, ubi, quis vocer, unde"
            },
            {
                "verse": "Nescio, suffocant penarum sulphuris unde."
            },
            {
                "verse": "Me domini, socii, noti, quod peius, amici,"
            },
            {
                "verse": "Deseruere mari non tempore veris aprici."
            },
            {
                "verse": "Si Codrus foret hic, nunc essem codrior illo."
            },
            {
                "verse": "Me rotat hinc illo mundus sordente tigillo."
            },
            {
                "verse": "Nate Dei, miserere mei, lux alma diei;"
            },
            {
                "verse": "Nam ferior, crucior, morior sub Marte \u00e2\u0080\u00a0 cinei \u00e2\u0080\u00a0."
            },
            {
                "verse": "Heu, pater, hanc animam miseri que carcere sordet,"
            },
            {
                "verse": "Flagito, redde polo, quarti pene turma retorquet."
            },
            {
                "verse": "Heu pietas, heu prisca fides invictaque dextra,"
            },
            {
                "verse": "Quomodo lux latuit sub pravo crimine vestra?"
            },
            {
                "verse": "Heu, fugere pudor, verum virtusque serendi"
            },
            {
                "verse": "Insidieque patent et amor sceleratus habendi."
            },
            {
                "verse": "Vivitur ex rapto, tolluntur federa kara,"
            },
            {
                "verse": "Et patris et nati, fratris quoque gratia rara."
            },
            {
                "verse": "Nulla fides sociis regni, non ulla potestas"
            },
            {
                "verse": "Consortem querit: tibi testis ver sit et estas."
            },
            {
                "verse": "Ius detruncatur, falsum super astra levatur;"
            },
            {
                "verse": "Fraus fraudem pregnat, dolus et detractio regnat."
            },
            {
                "verse": "Infelix lolium et steriles dominantur avene,"
            },
            {
                "verse": "Vites viniflue latitant dulcamine plene."
            },
            {
                "verse": "In pretio pretium nunc est: nam census honorat,"
            },
            {
                "verse": "Census amicitias dat, pauper et undique plorat."
            },
            {
                "verse": "Orphanus exclamat, querit plorando, reclamat:"
            },
            {
                "verse": "\"Ei mihi!, quid ploro, tristis quid cernulus oro?"
            },
            {
                "verse": "Plus induraris, Pharao, dum sepe rogaris."
            },
            {
                "verse": "Clamo nec exaudis, precor at precordia claudis;"
            },
            {
                "verse": "Cum voco surdescis, cum flectere tempto tumescis,"
            },
            {
                "verse": "Non prece mitescis sed torpes et lapidescis."
            },
            {
                "verse": "Cum tibi, plorando, quo ledar pondere mando,"
            },
            {
                "verse": "Hoc ago, mandando, quod arator litus arando;"
            },
            {
                "verse": "Non prece fis lenis, sic mando semen arenis"
            },
            {
                "verse": "Duritie tanta solidum superas adamanta."
            },
            {
                "verse": "Molliri discas, tandem mollita fatiscas"
            },
            {
                "verse": "Utque scias tandem quid queram, quid tibi mandem,"
            },
            {
                "verse": "Aurem corque velis nostris adhibere loquelis."
            },
            {
                "verse": "Primitus in mensa de me, rogo, paupere pensa;"
            },
            {
                "verse": "Cum bene cenabis, cum fercula multa parabis,"
            },
            {
                "verse": "Tecum compensa quam sit tenuis mea mensa."
            },
            {
                "verse": "Cum fueris letus, rogo, mis reminescere fletus;"
            },
            {
                "verse": "Cum bene vestitus, cum vestibus es redimitus,"
            },
            {
                "verse": "Quod vestimento caream, te queso, memento."
            },
            {
                "verse": "Mens caligatur, fletus mihi multiplicatur;"
            },
            {
                "verse": "Tu nubem mentis, tu fletum solve dolentis,"
            },
            {
                "verse": "Mesto solamen, languenti fer medicamen,"
            },
            {
                "verse": "Erige labentem, releva me deficientem."
            },
            {
                "verse": "Pascitur, heu, mimus dapibus decoranter opimus,"
            },
            {
                "verse": "Neutro potatus vino quam sepe rogatus;"
            },
            {
                "verse": "Vivus vel vina misero fit vix medicina,"
            },
            {
                "verse": "Si queris quare quia distant nominis a re\"."
            },
            {
                "verse": "Cum moritur dives concurrunt undique cives,"
            },
            {
                "verse": "Cum moritur pauper vix claudicat unus et alter."
            },
            {
                "verse": "Qui sine vi, sine fraude manent hii fraude necantur,"
            },
            {
                "verse": "Raptor et occisor, truculentus ad astra levantur."
            },
            {
                "verse": "Mortuus est Salomon, heu, Mavors regnat in evo;"
            },
            {
                "verse": "Pax abiit tristis, Mars mordet vulnere sevo."
            },
            {
                "verse": "Turba furit, resonant late plangoribus edes,"
            },
            {
                "verse": "Undique bella fremunt oriturque per agmina cedes."
            },
            {
                "verse": "Quamvis cuncta rotes que lustrat regna Bootes,"
            },
            {
                "verse": "Vix reperire potes quem divo numine dotes."
            },
            {
                "verse": "Fallitur ergo malus vite presentis amore,"
            },
            {
                "verse": "Sed bonus agnoscit quanto sit plena dolore."
            },
            {
                "verse": "Quis fugiat patriam miser exul? Patria verna"
            },
            {
                "verse": "Est polus; hic pelagus, sursum dos terna, quaterna."
            },
            {
                "verse": "Mundum philosophi cum pompis spernere quibant;"
            },
            {
                "verse": "Hunccine non spernent qui Christo munera libant?"
            },
            {
                "verse": "Immundus mundus, versutus, clamitat, ater:"
            },
            {
                "verse": "\"Denarius crucifer cunctorum vernula mater,"
            },
            {
                "verse": "Letificat tristes, miseros solatur, amenat"
            },
            {
                "verse": "Turpia, solicitat claudos, obscura serenat."
            },
            {
                "verse": "Denarius bonus est socius quo cuncta patrantur:"
            },
            {
                "verse": "Altile, salmones leporesque nomismate dantur;"
            },
            {
                "verse": "Ventre famem, de fauce sitim, de pectore pellit"
            },
            {
                "verse": "Curas, contutat, sublimat, castra refellit."
            },
            {
                "verse": "Denarios igitur tollatis numina contra,"
            },
            {
                "verse": "Consulo\", fert mundus, verumtamen arguo contra."
            },
            {
                "verse": "Siccine tu loqueris, loqueris sic, pessima larva"
            },
            {
                "verse": "Quam decet horrendis vexare ligonibus arva?"
            },
            {
                "verse": "Heccine sic loqueris? Tua sunt monimenta prophana:"
            },
            {
                "verse": "Quicquid habes et habere potes sunt omnia vana."
            },
            {
                "verse": "Quid sis, quid fueris, te scimus et unde fuisti,"
            },
            {
                "verse": "Nam rota tis numquam potuit suflamine sisti."
            },
            {
                "verse": "Tu fons tantalicus, Titii mors, tu laberintus,"
            },
            {
                "verse": "Antrum Ciclopum, tu fructus letifer intus,"
            },
            {
                "verse": "Cerberus, excetra, mors etnica, Cinthia, pontus,"
            },
            {
                "verse": "Echo deludens, concidens cuspide contus,"
            },
            {
                "verse": "Cochiti fluvius flamisque armata Cimera,"
            },
            {
                "verse": "Eumenidum mater, Furiarum magna Meiera;"
            },
            {
                "verse": "Tu iaculus, dipsas, seps, scorpius, Amque phitrites,"
            },
            {
                "verse": "Et parvis tinctus maculis tebanus ophites,"
            },
            {
                "verse": "Tu scitalis, mordens emorois, amphisibena,"
            },
            {
                "verse": "Prester et in vacua latitans basiliscus arena;"
            },
            {
                "verse": "Tu baratrum, lamia, pelago terebrata carina,"
            },
            {
                "verse": "Terribilis squalore Caron torrensque pruina,"
            },
            {
                "verse": "Protheus es falsus removendus, cecus, amarus."
            },
            {
                "verse": "Promissis igitur falli restabit avarus."
            },
            {
                "verse": "Qui sunt qui numquam rebus satiantur? Avari."
            },
            {
                "verse": "Qui sunt qui rerum studio moriuntur? Avari."
            },
            {
                "verse": "Qui sunt qui minui sua non patiuntur? Avari."
            },
            {
                "verse": "Felices igitur minime dicantur avari."
            },
            {
                "verse": "Quis dives? Qui nil cupiet. Quis pauper? Avarus."
            },
            {
                "verse": "Quisnam tutus erit? Contemplans numina clarus."
            },
            {
                "verse": "Quis fruitur celo? Contentus pauper amarus;"
            },
            {
                "verse": "Felix propterea minime dicatur avarus."
            },
            {
                "verse": "Hec est summa boni: mens semper conscia recti;"
            },
            {
                "verse": "Copia gazarum pro Christi nomine plecti."
            },
            {
                "verse": "Dives macrescit quanto plus copia crescit,"
            },
            {
                "verse": "Dum bibit arescit, comedens semperque famescit."
            },
            {
                "verse": "Non solidum solido iungas, monimenta tibi do;"
            },
            {
                "verse": "Crescit enim cupi<d>o nummo crescente cupido."
            },
            {
                "verse": "Pro scelus!, hec cupitis miseri, quis nempe cupitis,"
            },
            {
                "verse": "Et iam vix habitis ab eo quod habetis abitis."
            },
            {
                "verse": "Nam, dum quis cumulat terrena, repente dierum"
            },
            {
                "verse": "Apocopat numerum mors, ultima linea rerum."
            },
            {
                "verse": "Heu, quid opes opibus iungis? Cur propria queris,"
            },
            {
                "verse": "Cum nequeas tuus esse? Tuum nil morte feceris."
            },
            {
                "verse": "Ei mihi!, quid tanto turbantur menia luctu"
            },
            {
                "verse": "Propter divitias que multis sunt sine fructu?"
            },
            {
                "verse": "Divitie multis excecant corda, ruine"
            },
            {
                "verse": "Ex hiis procedunt, periuria, furta, rapine."
            },
            {
                "verse": "Dives divitias non congregat absque labore,"
            },
            {
                "verse": "Non tenet absque metu, non deserit absque dolore."
            },
            {
                "verse": "Non igitur cures gazas adquirere plures,"
            },
            {
                "verse": "Falsas, mendaces, incertas atque fugaces."
            },
            {
                "verse": "Nam sibi credentes faciunt miseros et egentes"
            },
            {
                "verse": "Post carnis vitam per blandimenta nutritam."
            },
            {
                "verse": "Iure poli proprium nichil est, [sed] a iure forensi"
            },
            {
                "verse": "Proprietatis amor trahitur, morbi pira densi."
            },
            {
                "verse": "Ambitio partitur opes, communio vera"
            },
            {
                "verse": "Expirat, paritas disparet; sicubi sera,"
            },
            {
                "verse": "Paucula secludit patria ponenda superna"
            },
            {
                "verse": "Cunctipotens Dominus, mundi radiosa lucerna."
            },
            {
                "verse": "Rursus nil homini proprium permittit avara"
            },
            {
                "verse": "Mortis hyems, vitam que tollit et omnia kara."
            },
            {
                "verse": "Cum proprium nichil ergo scias, donabis egeno"
            },
            {
                "verse": "Absque mora, gratis, gaudenter, corde sereno."
            },
            {
                "verse": "Larga manus dantis doni fert que sit origo;"
            },
            {
                "verse": "Qui piger est dando plus omnibus est aborigo."
            },
            {
                "verse": "Sors mala, sors peior, sors pessima, sors truculenta,"
            },
            {
                "verse": "Denarius nequam, possessio sanguinolenta,"
            },
            {
                "verse": "Mille modis miseri mortem patiuntur inequo."
            },
            {
                "verse": "Denario falsus iudex discedit ab equo,"
            },
            {
                "verse": "Denario testis verum non testificatur,"
            },
            {
                "verse": "Sacra canit sacrifex, simulans super astra levatur."
            },
            {
                "verse": "H<u>ius avaritia monachus periurus habetur,"
            },
            {
                "verse": "Orator cecus pro veris falsa tuetur,"
            },
            {
                "verse": "Denario meretrix bona fit, fit iustus iniquus,"
            },
            {
                "verse": "Sacrilegus presul, fit lubricus ipse pudicus."
            },
            {
                "verse": "Hoc, heu, fit stultus sapiens, inhonestus honestus,"
            },
            {
                "verse": "Allicit allectus, petit abdita tartara mestus."
            },
            {
                "verse": "Moribus ergo magis quam nummis spem sibi ponat"
            },
            {
                "verse": "Quilibet; hiis Christus celorum culmina donat."
            },
            {
                "verse": "Non rerum cumulus sed sufficientia morum"
            },
            {
                "verse": "Ditat; eget paucis mundo pia turba piorum."
            },
            {
                "verse": "Pauper moratus ditissimus esse probatur,"
            },
            {
                "verse": "Dives, fedatus vitiis, nichil esse putatur."
            },
            {
                "verse": "Virtus nobilitat animum; virtute remota"
            },
            {
                "verse": "Migrat in exilium nummorum machina tota."
            },
            {
                "verse": "Nobilitas hominis renitens deitatis imago;"
            },
            {
                "verse": "Nobilitas hominis virtutum clara propago;"
            },
            {
                "verse": "Nobilitas hominis humilem relevare iacentem;"
            },
            {
                "verse": "Nobilitas hominis mentem frenare furentem;"
            },
            {
                "verse": "Nobilitas hominis nisi turpia nulla timere;"
            },
            {
                "verse": "Nobilitas hominis nature iura tenere."
            },
            {
                "verse": "Sunt carnis famule tres: lubrica lingua, soluti"
            },
            {
                "verse": "Renes, ingluvies que paucis non sapit uti;"
            },
            {
                "verse": "Renes vana petunt, gula devorat, ebria glossa"
            },
            {
                "verse": "Palpat, adhulatur per quam franguntur et ossa."
            },
            {
                "verse": "Carnis vita labor, carnis conceptio tabes,"
            },
            {
                "verse": "Sperma prius, post saccus olens, vilissima labes."
            },
            {
                "verse": "Est caro vas luteum, vas detestabile, fenum"
            },
            {
                "verse": "Aridulum, fragilis cespes, res fetida, cenum."
            },
            {
                "verse": "Ergo, frater, ita carnis contagia vita"
            },
            {
                "verse": "Ut placeas Christo, mundo dum vivis in isto."
            },
            {
                "verse": "Delitiosa caro pretio non stet tibi karo,"
            },
            {
                "verse": "Vilis sepe caro tua sit pro munere karo."
            },
            {
                "verse": "Quid tam curate nutritur inutilis a te"
            },
            {
                "verse": "Stercoris et fellis saccus, morticina pellis?"
            },
            {
                "verse": "Carnem frange, favet; carni blandire, minatur;"
            },
            {
                "verse": "Hanc afflige cibo perpauco, vivificatur."
            },
            {
                "verse": "Ventre saginato, Veneris suspirat ad usum"
            },
            {
                "verse": "Carnis amica caro, procurat ludicra, lusum."
            },
            {
                "verse": "Carmine sub claro rogo te, convivia raro"
            },
            {
                "verse": "Instrue sicque caro parcet Domino tibi karo."
            },
            {
                "verse": "Que si tu facias, oratio sponsa, maritus"
            },
            {
                "verse": "Sit ieiunandi vis, et divus [sit] tibi ritus."
            },
            {
                "verse": "Falsus, inops, plenus, bonus abstinet, eger, avarus;"
            },
            {
                "verse": "Pessimus est primus, quartus solummodo clarus."
            },
            {
                "verse": "Si bene ieiunas, de pectore crimina pelle;"
            },
            {
                "verse": "Est vitiare quidem peius quam mandere velle,"
            },
            {
                "verse": "Absint delicie, detractio, crapula, nisus"
            },
            {
                "verse": "Vescendi, nimius potus, ludibria, risus."
            },
            {
                "verse": "Nam si pensetur qua causa mensa vocetur,"
            },
            {
                "verse": "Et cibus et potus moderate percipietur."
            },
            {
                "verse": "Vult tempus decime, crux, Lu, cinis, unctio, frater,"
            },
            {
                "verse": "Cetus apostolicus, Cristus Deus almaque mater,"
            },
            {
                "verse": "Neumaque babtizans, Laurentius hinc agonizans"
            },
            {
                "verse": "Quod ieiunemus, sed Phil Ia, Io, Bar retrahemus."
            },
            {
                "verse": "Ne steriles vivant, elimosina prodeat, alma"
            },
            {
                "verse": "Proles, quo pereat vitiorum pessima palma."
            },
            {
                "verse": "Hic est funiculus triplex qui turbine nullo"
            },
            {
                "verse": "Rumpitur; ergo fave sic non sperneris ab ullo."
            },
            {
                "verse": "Antidotum, venie supplex, elimosina ditat,"
            },
            {
                "verse": "Liberat, associat, sublimat, crimina vitat;"
            },
            {
                "verse": "Ne tamen ipsa data fiat sine sorte beata,"
            },
            {
                "verse": "Sit tua discreta, fervens, pia iustaque, leta."
            },
            {
                "verse": "Que cum mortali bona fiunt, dant bona mundi,"
            },
            {
                "verse": "Aptificant, levius faciunt pro crimine tundi."
            }
        ]
    ]
}