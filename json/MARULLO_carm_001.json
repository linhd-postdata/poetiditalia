{
    "author": "Michele Marullo",
    "title": "carmina",
    "url": "http://www.poetiditalia.it/texts/MARULLO|carm|001",
    "text": [
        [
            {
                "verse": "Nescio utrum fuerit mihi gratius an tuus in me,"
            },
            {
                "verse": "Qui mihi non parvus esse videtur amor,"
            },
            {
                "verse": "An tua, quae Clarii redolere poemata vatis,"
            },
            {
                "verse": "Musa, nec Orpheae cedere visa lyrae."
            },
            {
                "verse": "Certe utrumque facit meliores inter amicos"
            },
            {
                "verse": "Ut, Francisce, novum me numerare queas."
            }
        ],
        [
            {
                "verse": "Cum mecum, Princeps, tua, splendide, gesta revolvo,"
            },
            {
                "verse": "Obstupet et canere te mea musa timet;"
            },
            {
                "verse": "Quum rursus video quam miti suscipis ore"
            },
            {
                "verse": "Qui te saepe adeunt, nostra Thalia capit,"
            },
            {
                "verse": "Non tamen unde petam primordia nosco, tot armis,"
            },
            {
                "verse": "Tot tibi divitiae, dicta vel acta toga."
            }
        ],
        [
            {
                "verse": "Iure tuas aedes quicumque, Federice, cernit"
            },
            {
                "verse": "Obstupet et dicit \"non domus ista, sed urbs\";"
            },
            {
                "verse": "Tot loca despectant Manes, tot in aethera surgunt,"
            },
            {
                "verse": "Regia quae ditis possit et esse Iovis."
            }
        ],
        [
            {
                "verse": "Cum tibi donasset sua munera Pallas, \"alumnos"
            },
            {
                "verse": "Commendo\" dixit \"dux, tibi, clare, meos\"."
            },
            {
                "verse": "Hi tua dum turmas hostiles ipse domabis"
            },
            {
                "verse": "Invictoque fremes robore, gesta canent."
            },
            {
                "verse": "Pax erit: hi referent quanto regia omnia iure,"
            },
            {
                "verse": "Deerit et haec nullo tempore turba tibi."
            },
            {
                "verse": "O princeps totus dignissime quem colat orbis,"
            },
            {
                "verse": "Non tu frustrari passus es ora deae"
            },
            {
                "verse": "Votaque doctorum; nam tempestate quis ista"
            },
            {
                "verse": "Auxilia ingeniis uberiora tulit?"
            },
            {
                "verse": "Quis te condigno celebrabit carmine vates?"
            },
            {
                "verse": "Baptista, anguigerae gloria magna domus,"
            },
            {
                "verse": "Nulla tui sexus te matronalibus aequat"
            },
            {
                "verse": "Laudibus et pauci Palladis arte viri."
            },
            {
                "verse": "Quod solum deerat, fuerat quo digna marito"
            },
            {
                "verse": "Iungeris et numquam tam fuit aequa Venus,"
            },
            {
                "verse": "Felix quae vobis adluxit stella iuvare;"
            },
            {
                "verse": "Omnibus est nisa viribus illa duae"
            },
            {
                "verse": "Ut foret una domus, quam gens extolleret omnis"
            },
            {
                "verse": "Linguaque quam posset nulla probare satis."
            }
        ],
        [
            {
                "verse": "Quis te dum pugnas, invicte Federice, Martem"
            },
            {
                "verse": "Non putet aut cui Mars cedere possit atrox?"
            },
            {
                "verse": "Idem depositis mirum est quam mitis es armis,"
            },
            {
                "verse": "Nec facile est nosci Marte togane prior."
            }
        ],
        [
            {
                "verse": "O me felicem, tua si, celeberrime Princeps,"
            },
            {
                "verse": "Carmine gesta queam perpetuare meo,"
            },
            {
                "verse": "Nomen et a vili nostrum seponere turba"
            },
            {
                "verse": "Cumque tua laudem iungere laude meam:"
            },
            {
                "verse": "Non ego maluerim vigili servata dracone"
            },
            {
                "verse": "Vellera nec Croesi divitiasve Midae."
            }
        ],
        [
            {
                "verse": "Omnia cum venti damnosaque grando pararent"
            },
            {
                "verse": "Vertere, nube polos imbre tegente solum,"
            },
            {
                "verse": "Pro segete alma Ceres pro vite gemebat Iacchus"
            },
            {
                "verse": "Proque sua tristis arbore Pallas erat,"
            },
            {
                "verse": "Te, princeps, populi plusquam tua damna movebant"
            },
            {
                "verse": "Quaerebasque pia flectere voce Iovem."
            },
            {
                "verse": "Quis credat quod non concesserat et tribus et diis,"
            },
            {
                "verse": "Erubuit meritis ille negare tuis,"
            },
            {
                "verse": "Proque datis inopum turbae cultuque sacrorum"
            },
            {
                "verse": "Expulsa rediit candida nocte dies?"
            },
            {
                "verse": "Nunc aliquis dubitet quam sit, te principe, felix"
            },
            {
                "verse": "Quum tua, dux, pietas auferat arma Iovi?"
            }
        ],
        [
            {
                "verse": "Ingemit ad Musas sibi Mutius otia deesse"
            },
            {
                "verse": "Libera, quum lucem te sciat esse ducum."
            },
            {
                "verse": "Novit enim quantum, princeps celeberrime, laudis"
            },
            {
                "verse": "Si tua cantarit gesta, parare quaeat."
            },
            {
                "verse": "Externis solitus segnique favere popello"
            },
            {
                "verse": "Virtutum cupidis, quaeso, tuisque fave."
            },
            {
                "verse": "Tu reserare vales Helicona et claudere vati,"
            },
            {
                "verse": "Fac, precor, extingui possit ut ampla sitis"
            },
            {
                "verse": "Vel quae amat studium vel quae te extollere quaerit:"
            },
            {
                "verse": "Ille tua, Princeps inclite, dignus ope."
            }
        ],
        [
            {
                "verse": "Cum citharae vocisque sono peritura triumphos"
            },
            {
                "verse": "Indigna est, Princeps, laus celebrare tuos,"
            },
            {
                "verse": "Vilia sic Codri et Thersite facta canantur:"
            },
            {
                "verse": "At tua perpetuum promeruere decus."
            }
        ],
        [
            {
                "verse": "Ut mortale genus post nubila longa corusci"
            },
            {
                "verse": "Reddita laetatur cum videt ora dei,"
            },
            {
                "verse": "Sic gaudent, o lux aeterna, Federice, gentis"
            },
            {
                "verse": "Monteferetrae, populi, te redeunte, tui."
            }
        ],
        [
            {
                "verse": "Monteferetri spectas dum Principis arma, viator,"
            },
            {
                "verse": "Ne tibi sit grave si tempora parva teris,"
            },
            {
                "verse": "Saepius e caelo, solum haec ut digna videntur,"
            },
            {
                "verse": "Descendit Pallas militiaeque deus:"
            },
            {
                "verse": "Ferte procul gressus, veterum vexilla Quiritum,"
            },
            {
                "verse": "Monteferetri volucrem me iuvat esse ducis;"
            },
            {
                "verse": "Romam saepe furor civilis in arma coegit,"
            },
            {
                "verse": "Bella meus Princeps non nisi iusta movet."
            }
        ],
        [
            {
                "verse": "Mille duces stravit tua dextra, Federice; claustra"
            },
            {
                "verse": "Cur indignetur tam spatiosa ferae?"
            },
            {
                "verse": "Crede mihi, dominum norunt servireque gaudent,"
            },
            {
                "verse": "Nullaque, si liceat, linquere vincla velit."
            }
        ],
        [
            {
                "verse": "Venator, prohibe nimium saevire Molossos"
            },
            {
                "verse": "Siqua tibi domino cura placere meo;"
            },
            {
                "verse": "Non minus ille solet quam vincere parcere victis:"
            },
            {
                "verse": "Non solum hoc homines, sed didicere ferae."
            }
        ],
        [
            {
                "verse": "Nomina restituit Princeps Montefeltrius ista"
            },
            {
                "verse": "Et solitos vicit vincere cuncta dies:"
            },
            {
                "verse": "Cui pariter debent homines superique, carere"
            },
            {
                "verse": "Officio manes noluit ille suo."
            }
        ],
        [
            {
                "verse": "Tantum nunc potuit prodesse Federicus, olim"
            },
            {
                "verse": "Quantum vix potuit Roma nocere mihi;"
            },
            {
                "verse": "Scandere conantem caelum fregere Quirites,"
            },
            {
                "verse": "Atria dux ex me condidit aequa polo."
            }
        ],
        [
            {
                "verse": "Felicem poscunt tua gesta, Federice, musam;"
            },
            {
                "verse": "At mea laeta parum nec mihi causas levis,"
            },
            {
                "verse": "Scilicet in prelio non est hic sancta poesis"
            },
            {
                "verse": "Fratreque cum solo carmina solus amas."
            },
            {
                "verse": "Non tonsor tecum mutarit non cocus artem"
            },
            {
                "verse": "Fortia cantasti qui Phrygis arma pii;"
            },
            {
                "verse": "At versum lectorque frequens et gloria gignit,"
            },
            {
                "verse": "Nam petitur vati nil nisi fama sacro."
            },
            {
                "verse": "Tantale, sicca minus tolerabilis est tibi certe,"
            },
            {
                "verse": "In medio quoniam mergeris amne, sitis,"
            },
            {
                "verse": "Sic ego plus crucior quia quas vicina celebrant"
            },
            {
                "verse": "Tot loca, musarum hic nullus amore calet"
            },
            {
                "verse": "Nec tibi causa fuit rigidi tam iusta doloris,"
            },
            {
                "verse": "Neglegeret versus cum Geta, Naso, tuos;"
            },
            {
                "verse": "Nam Scythiacos nescit fines habitare Minerva"
            },
            {
                "verse": "Nosceret ubi doctos disceret atque viros."
            },
            {
                "verse": "Ah! quotiens calamus temptanti scribere, Princeps,"
            },
            {
                "verse": "Decidit atque animus \"quis leget ista\", refert."
            },
            {
                "verse": "Coge, inquit, mentem; nihil est laudabile prorsus"
            },
            {
                "verse": "Mente quod invita nostra Thalia facit."
            },
            {
                "verse": "Des igitur, quaeso, veniam, celeberrime Princeps,"
            },
            {
                "verse": "Si te non adeunt carmina saepe mea."
            },
            {
                "verse": "Atque ubi lectores multi tua gesta tuumque"
            },
            {
                "verse": "Saepe probent vatem, me, praecor, ire sinas."
            },
            {
                "verse": "Illic perlongo numerabimus ordine laudes rerum"
            },
            {
                "verse": "Quas pax, quas, Princeps, bella dedere tibi."
            },
            {
                "verse": "O ego tunc meritis aequare poemata possim,"
            },
            {
                "verse": "Aonidum cedet docta caterva mihi."
            },
            {
                "verse": "Haec quis enim merito, sive haec seu saecula prisca"
            },
            {
                "verse": "Inspicit, huic palmis aequiperandus erit?"
            },
            {
                "verse": "Vicit Ariminei turmas ducis atque Sabellos"
            },
            {
                "verse": "Et Soram et Marsos nec Coleona minus"
            },
            {
                "verse": "Et Picinine, tuas, Malatesta magne, cohortes"
            },
            {
                "verse": "Et Phanum et cui non nomen inane fuit."
            },
            {
                "verse": "Idem ut pareret rationibus, ira coegit"
            },
            {
                "verse": "Deque omni vitio clara tropaea tulit."
            },
            {
                "verse": "Quo feror? haec alibi longo celebranda labore,"
            },
            {
                "verse": "Si superis, si, dux, hoc tibi, summe, placet."
            }
        ],
        [
            {
                "verse": "Quod tua finitimos senserunt pila rebelles,"
            },
            {
                "verse": "Huc ades, armigeri gloria magna chori,"
            },
            {
                "verse": "Hoc quia praepetibus semper, dux inclite, pennis"
            },
            {
                "verse": "Indomiti Martis fervidus arma geris."
            },
            {
                "verse": "Excelsas habeat quamquam leo pectore vires,"
            },
            {
                "verse": "Te sine quod possit non potuisse putat;"
            },
            {
                "verse": "Hactenus hostiles si quando est passa furores"
            },
            {
                "verse": "Non aliunde sibi Tuscia sentit opem."
            },
            {
                "verse": "Pelle igitur nostri populi, Federice, timorem,"
            },
            {
                "verse": "Hostis et ad muros pande per arcta vias;"
            },
            {
                "verse": "Te tua palma manet, qualem Carthagine victa"
            },
            {
                "verse": "Terque rebellanti rettulit ille suam,"
            },
            {
                "verse": "Aut qualem forti peperit fera Creta Metello"
            },
            {
                "verse": "Aut qualem Odrysio Calvus ab orbe tulit."
            },
            {
                "verse": "Eia, age, rumpe vias ad moenia: perfida durum"
            },
            {
                "verse": "Colla genus primo sub iuga Marte dabit,"
            },
            {
                "verse": "Nec te detineat quod rustica tecta superbe"
            },
            {
                "verse": "Insidiant tetrico non habitanda iugo"
            },
            {
                "verse": "Cum Bellona tuas acies furibunda per hostes"
            },
            {
                "verse": "Explicat alta viris fortibus una facis (?)"
            },
            {
                "verse": "Ense Fluentinis haec sola repagula solves"
            },
            {
                "verse": "Invia quae nostri terga leonis habent."
            },
            {
                "verse": "Haec tibi ab Albanis, credo, deducta secunda"
            },
            {
                "verse": "Plebs erit: intrepidas mox, rogo, tolle moras."
            }
        ],
        [
            {
                "verse": "Mars ades huc, canimus iuvenum praeconia, fulmen"
            },
            {
                "verse": "Hoc tibi belligerum Monfeltrius educat heros:"
            },
            {
                "verse": "Videtis: hos hastis concurrere nullus alumnos"
            },
            {
                "verse": "Abneget, esse tuos, dux invictissime, dices."
            },
            {
                "verse": "Sed veniant ausis meliores fortibus anni"
            },
            {
                "verse": "His illum velit astri sera si sede potiri."
            },
            {
                "verse": "Militibus credam depellere posse tonantem"
            },
            {
                "verse": "Tu licet armipotens deus hostes et tua surgat"
            },
            {
                "verse": "Quanta in terrigenas fuerat Bellona gigantes,"
            },
            {
                "verse": "Sed quod formides, divum fortissime, non est;"
            },
            {
                "verse": "Nam genitum Anchisa pietate Federicus aequat"
            },
            {
                "verse": "Iamque dies aderat quae certatoribus ampla"
            },
            {
                "verse": "Praemia ponebat. Stimulat ferus omnia Mavors"
            },
            {
                "verse": "Pectora: nec pretio decoris, sed amore moventur."
            },
            {
                "verse": "Arma ducem poscunt et equos sine viribus anni"
            },
            {
                "verse": "Homoque tam puer est velit hac qui laude carere."
            },
            {
                "verse": "Quis tibi tunc animus quum tot fervere tenella"
            },
            {
                "verse": "Armorum studio, celeberrime, pectora, princeps,"
            },
            {
                "verse": "Tantaque expectares probitatis signa futurae"
            },
            {
                "verse": "Sicut ad Eleum certamen iturus equorum"
            },
            {
                "verse": "Maiorum petitque iubas atque ornat habenis"
            },
            {
                "verse": "Has tantas? robur quis nondum praebuit aetas"
            },
            {
                "verse": "Exultant cupiuntque pari sudare labore."
            },
            {
                "verse": "Ille, anni spondent cui praemia multa futuri,"
            },
            {
                "verse": "Laetatur plausuque animos reprimitque probatque"
            },
            {
                "verse": "Dux, ita sufficiunt quis nondum robora, mulcet"
            },
            {
                "verse": "Corda novumque sequens certamen spondet in aevum."
            },
            {
                "verse": "Ast alii properant terso vincere"
            },
            {
                "verse": "Corpora, stant nitido intextae super arma lacernae"
            },
            {
                "verse": "Argento et gemina Phoebeos vincere luce"
            },
            {
                "verse": "Nituntur, radios phaleris auroque corusci."
            },
            {
                "verse": "Stare loco nequeunt superantque repagula saltu"
            },
            {
                "verse": "Quadrupedes: equitatum animos auxisse putares."
            },
            {
                "verse": "Hic tamen ante alio radiantibus emicat armis,"
            },
            {
                "verse": "Magnanimo similis virtute et imagine patri,"
            },
            {
                "verse": "Castoraque excellens equitandi Antonius arte;"
            },
            {
                "verse": "Huic sonipes nunc hoc gyro nunc flectitur illo"
            },
            {
                "verse": "Totaque vix lato via sufficit equore soli."
            },
            {
                "verse": "Quis mihi nunc superum memoret quot membra quot artus"
            },
            {
                "verse": "Illa sequensque dies et tertia frangere vidit?"
            },
            {
                "verse": "Imprimis quaecumque suo spoliatur honore"
            },
            {
                "verse": "Cassis forte sibi gemitus haec damna tulerunt."
            },
            {
                "verse": "Gentiles, galeam decorate Cupidine pulchro,"
            },
            {
                "verse": "Pulchrior ipse tamen, verus putande Diones"
            },
            {
                "verse": "Filius, accipias faretram si nudus et alas."
            },
            {
                "verse": "Continuo tellus pedibus concussa ferarum"
            },
            {
                "verse": "Ingemit hastarumque fragoribus intonat aether"
            },
            {
                "verse": "Detegit hic umeros: galeam ille recludit et altus"
            },
            {
                "verse": "Ad caelum chalibem perfracto decutit ore."
            },
            {
                "verse": "Frons aliis alus tepido gena sparsa cruore,"
            },
            {
                "verse": "Hic rapido resupinus equo atque oblitus habenae"
            },
            {
                "verse": "Fertur et attonitus sese concurrere horrescit,"
            },
            {
                "verse": "Ille pedes effert et tangit vertice clunes"
            },
            {
                "verse": "Quadrupedis rueretque frequens ni turba teneret."
            },
            {
                "verse": "Iam thorax crebro loricaque deficit ictu"
            },
            {
                "verse": "Iam capitis tegmen iuncturis undique fractis"
            },
            {
                "verse": "Lassatur sociosque vident maiore fenestra."
            },
            {
                "verse": "Fit modus optato vicina nocte labori,"
            },
            {
                "verse": "Exuiturque gravi formosus casside ultus."
            },
            {
                "verse": "Tantum egisse genas leves miramur et illa"
            },
            {
                "verse": "Credere viderunt quo lumina nostra nequimus,"
            },
            {
                "verse": "Hic tua praecipue cornix animose probasti"
            },
            {
                "verse": "Robora, iure dare cui praemia nemo negavit."
            }
        ],
        [
            {
                "verse": "Ille ego qui sacris conabar nomen ad astra"
            },
            {
                "verse": "Tollere carminibus, dux Federice, tuum"
            },
            {
                "verse": "Iamque diu cesso Musarum oblitus et artis,"
            },
            {
                "verse": "Perpetua decoris spes erat unde mihi,"
            },
            {
                "verse": "Ne patere ulterius iacturam, splendide Princeps,"
            },
            {
                "verse": "Communem tacitam promoveasque lyram."
            },
            {
                "verse": "Ingenium frustra tribuit natura poetis"
            },
            {
                "verse": "Si ratio, princeps, qua stimuletur, abest."
            },
            {
                "verse": "Frustra etiam heroas fecerunt astra potentes"
            },
            {
                "verse": "Si mansura diu gloria neglegitur."
            }
        ]
    ]
}