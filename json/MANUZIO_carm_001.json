{
    "author": "Aldo Manuzio",
    "title": "carmina",
    "url": "http://www.poetiditalia.it/texts/MANUZIO|carm|001",
    "text": [
        [
            {
                "verse": "Carmina delectant pueros: en carmina, princeps,"
            },
            {
                "verse": "Dant ad te faciles ex Helicone deae."
            },
            {
                "verse": "Nanque tuis etiam resonat Parnasia rupes"
            },
            {
                "verse": "Laudibus, et nomen fertur ad astra tuum."
            },
            {
                "verse": "Prima arguta canit Clio, Cliusque sorores"
            },
            {
                "verse": "Alternis recinunt te super ista sonis."
            },
            {
                "verse": "Clio"
            },
            {
                "verse": "O fortunati quam maxima gloria Carpi,"
            },
            {
                "verse": "Gloria per nullos emoritura dies,"
            },
            {
                "verse": "Dive puer, carae spes et fidissima matris,"
            },
            {
                "verse": "Dive puer, gentis spesque decusque Piae:"
            },
            {
                "verse": "Cresce, quia expectant ornent tua tempora lauri,"
            },
            {
                "verse": "Quas tibi servatas utraque Pallas habet;"
            },
            {
                "verse": "Cresce, tibi quoniam magni debentur honores,"
            },
            {
                "verse": "Quos tibi victori parta trophea dabunt."
            },
            {
                "verse": "Melpomene"
            },
            {
                "verse": "Cresce tuis populis et carae, Alberte, parenti,"
            },
            {
                "verse": "Fortuna heu! semper cui peracerba fuit,"
            },
            {
                "verse": "Ex quo dilecti flevit sic fata mariti"
            },
            {
                "verse": "Esse ut crudeles diceret illa deos"
            },
            {
                "verse": "Crudelesque deos crudeliaque astra vocaret,"
            },
            {
                "verse": "Tam cito delicias quod rapuere suas,"
            },
            {
                "verse": "Quodque suam potius voluisset fundere vitam"
            },
            {
                "verse": "Cernere quam funus coniugis aegra sui."
            },
            {
                "verse": "Polymnia"
            },
            {
                "verse": "Cresce: virum populis nam cum te fecerit aetas,"
            },
            {
                "verse": "Tutor eris gentis praesidiumque tuae,"
            },
            {
                "verse": "Tu quoque solamen, tu spes, tu gloria solus,"
            },
            {
                "verse": "Optimus et princeps. Quare age, cresce, puer,"
            },
            {
                "verse": "Optimus heroum, quot sunt quotcunque fuerunt"
            },
            {
                "verse": "Et quot venturos fata severa trahent."
            },
            {
                "verse": "Nam tibi recte equidem nascenti, Alberte, recordor"
            },
            {
                "verse": "Sic fore concordes tris cecinisse deas."
            },
            {
                "verse": "Urania"
            },
            {
                "verse": "Ergo tuum nomen cum fama obscura recondet"
            },
            {
                "verse": "Atque erit obscurus cum tuus altus honos"
            },
            {
                "verse": "Nec tibi perpetuum laudes nec facta manebunt,"
            },
            {
                "verse": "Unda dabit segetes, sydera terra feret;"
            },
            {
                "verse": "Omnia tunc retro convertent flumina cursum;"
            },
            {
                "verse": "Lucis egens aer, lucis Olympus erit;"
            },
            {
                "verse": "Enceladusque iterum supponet Pelion Ossae,"
            },
            {
                "verse": "Sed dabitur magnos vincere posse deos."
            },
            {
                "verse": "Euterpe"
            },
            {
                "verse": "Postquam te talem Parcae cecinere futurum,"
            },
            {
                "verse": "Qui te non coleret, ferreus ille foret:"
            },
            {
                "verse": "Ferreus ille quidem; sed qui te odisse valeret,"
            },
            {
                "verse": "Esset montanis saevior ille feris"
            },
            {
                "verse": "Atque foret multo calcato immanior angue"
            },
            {
                "verse": "Necnon vorticibus, dira Charybdi, tuis,"
            },
            {
                "verse": "Stymphalidasque truces et Cerberon ille trifaucem"
            },
            {
                "verse": "Saevitia et Stygias vinceret ille canes."
            },
            {
                "verse": "Terpsichore"
            },
            {
                "verse": "Esset et ille idem dignus sine fine renatis"
            },
            {
                "verse": "Visceribus Tityi quod satiaret aves,"
            },
            {
                "verse": "Sorte vel illius qui se sequiturque fugitque,"
            },
            {
                "verse": "Versatur celeri dum levis orbe rotae,"
            },
            {
                "verse": "Quodve, ut tu, esuriens esset tua, Tantale, poma"
            },
            {
                "verse": "Atque sitiret aquas nec biberentur aquae,"
            },
            {
                "verse": "Cervice aut misera ruiturum, Sisyphe, ferret"
            },
            {
                "verse": "Quod petis aut urges irrequietus onus."
            },
            {
                "verse": "Thalia"
            },
            {
                "verse": "Si mulier, miserum natorum digna cruore"
            },
            {
                "verse": "Esset crudeles commaculare manus;"
            },
            {
                "verse": "Sive quod infando tauri poteretur amore"
            },
            {
                "verse": "Altera Minoae machina Pasiphaes."
            },
            {
                "verse": "Si puer, a caro donum exitiale parente"
            },
            {
                "verse": "Ferret, ut insanis obrueretur aquis;"
            },
            {
                "verse": "Quodve foret turpis sceleratae flamma novercae,"
            },
            {
                "verse": "Cui maris exitium monstra timenda darent."
            },
            {
                "verse": "Erato"
            },
            {
                "verse": "Inclyte, seu posset, princeps, te odisse puella,"
            },
            {
                "verse": "Cui staret medio pectore dura silex,"
            },
            {
                "verse": "Digna quidem fato Phryxi foret illa sororis,"
            },
            {
                "verse": "Quae Hellespontiacis nomina fecit aquis;"
            },
            {
                "verse": "Sive quod irati manes placaret amantis"
            },
            {
                "verse": "Mactata, aut caderet quod patris illa manu;"
            },
            {
                "verse": "Fataque post urnas iterumque iterumque repletas"
            },
            {
                "verse": "Ferret apud manes Tartareumque Iovem."
            },
            {
                "verse": "Calliope"
            },
            {
                "verse": "Qui te amat et qui te posthac, puer inclyte, amabit"
            },
            {
                "verse": "Et sanctos mores ingeniumque tuum,"
            },
            {
                "verse": "Foelix ille suos vel dextra computet annos,"
            },
            {
                "verse": "Mortuus aetereas incolat ille domos."
            },
            {
                "verse": "At tu qui flava caput accingeris oliva,"
            },
            {
                "verse": "Virtute et facies qui tibi ad astra viam,"
            },
            {
                "verse": "Sis foelix, volitaque hominum cum laude per hora"
            },
            {
                "verse": "Vel caeleste cibus cum tibi nectar erit."
            }
        ],
        [
            {
                "verse": "Te super ista solent cantare alterna Camenae,"
            },
            {
                "verse": "Haec de te Aonides carmina culta sonant;"
            },
            {
                "verse": "Quae tibi quandoquidem nobis iussere daremus,"
            },
            {
                "verse": "En dedimus. Cantus perlege Pierios,"
            },
            {
                "verse": "Et cum carminibus nostrum, puer inclyte, librum"
            },
            {
                "verse": "Accipe, multa tibi qui pretiosa dabit."
            },
            {
                "verse": "Perlege, disce: tuae sic te praebere parenti"
            },
            {
                "verse": "Mirandum poteris; sic tibi crescet honos."
            },
            {
                "verse": "Sic etiam divo semper, puer optime, Marco"
            },
            {
                "verse": "Carus eris, natum te velut ille fovet"
            },
            {
                "verse": "Atque amat et iusta tecum ditione gubernat"
            },
            {
                "verse": "Carpum, qui gentis firma columna Piae est."
            },
            {
                "verse": "Marcus hic ille Pius, nulli pietate secundus,"
            },
            {
                "verse": "Eloquio priscos qui bene vincit avos;"
            },
            {
                "verse": "Marcus hic ille Pius, quo non praestantior alter"
            },
            {
                "verse": "Horrida Martigenas ducere ad arma viros."
            },
            {
                "verse": "Huic multum ut placeas, studeas noctesque diesque;"
            },
            {
                "verse": "Hunc mihi ceu patrem tu face semper ames;"
            },
            {
                "verse": "Ut patruo placeas, virtutem amplectere totis"
            },
            {
                "verse": "Viribus; interea quae damus usque legas."
            },
            {
                "verse": "Nec tantum nostros libeat legisse libellos"
            },
            {
                "verse": "Nec tantum chartis incubuisse meis:"
            },
            {
                "verse": "Perlege, disce etiam, Pallas tibi docta legendos"
            },
            {
                "verse": "Quos Romana dedit, quosque Pelasga dedit;"
            },
            {
                "verse": "Et vigila atque almae virtuti incumbe, labores"
            },
            {
                "verse": "Perfer, ut accedat laurea bina tibi."
            },
            {
                "verse": "Sic sublime tuum tolles ad sydera nomen;"
            },
            {
                "verse": "Mistus eris magnis magnus et ipse viris."
            },
            {
                "verse": "Interea Graios, divina volumina, libros"
            },
            {
                "verse": "Et cum Romanis haec mea scripta lege."
            },
            {
                "verse": "Nanque ubi grammaticen pueros docuere Latinam,"
            },
            {
                "verse": "Instituunt cultos dicere posse modos."
            },
            {
                "verse": "Dehinc tibi nos dabimus geminae praecepta Minervae,"
            },
            {
                "verse": "Quae Romana, puto, Graecaque turba leget;"
            },
            {
                "verse": "Assiduis quae nunc castigo scripta lituris,"
            },
            {
                "verse": "Ut valeant doctas non metuisse manus."
            },
            {
                "verse": "Te modo quos dedimus iuvet hos legisse libellos,"
            },
            {
                "verse": "Doctior ut posthac caetera nostra legas."
            }
        ]
    ]
}