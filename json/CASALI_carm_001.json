{
    "author": "Pietro Casali",
    "title": "carmina",
    "url": "http://www.poetiditalia.it/texts/CASALI|carm|001",
    "text": [
        [
            {
                "verse": "Quod tantum mireris opus, spectator, in astra,"
            },
            {
                "verse": "Non est si regem noveris ante meum"
            }
        ],
        [
            {
                "verse": "Quod me miretur nigris spectator ab Indis,"
            },
            {
                "verse": "Praeferar et domibus, inclita Roma, tuis,"
            },
            {
                "verse": "Me miretur Arabs, cantet mea nomina Memphis"
            },
            {
                "verse": "Quicumque et magno cingitur Oceano,"
            },
            {
                "verse": "Est magnum hoc nobis, invicte Federice, maius,"
            },
            {
                "verse": "Est ego quod dicar tempus in omne tua."
            }
        ],
        [
            {
                "verse": "Claudere nos muris, invicte Federice, frustra"
            },
            {
                "verse": "Niteris: imperium sponte tuum gerimus."
            },
            {
                "verse": "Nec mirum populi tibi non parcere recusant:"
            },
            {
                "verse": "Sic tua non timeant iussa subire ferae."
            }
        ],
        [
            {
                "verse": "Iam tibi mortales superique, Federice, debent"
            },
            {
                "verse": "Praemia si meritis sint repetenda tuis:"
            },
            {
                "verse": "Hi, duce te, placida securi pace fruuntur,"
            },
            {
                "verse": "Praelia nulla viris, nulla timenda feris,"
            },
            {
                "verse": "Templa Iovi ponis lucos aprosque Dianae,"
            },
            {
                "verse": "Aerias arces docta Minerva capit."
            }
        ],
        [
            {
                "verse": "Claustra feras lucos tantum, spectator, et undas"
            },
            {
                "verse": "Miraris, domini quid monimenta mei?"
            },
            {
                "verse": "Disce prius saevo quos egit Marte triumphos,"
            },
            {
                "verse": "Vexillum quotiens victor ab hoste tulit:"
            },
            {
                "verse": "Dat tibi quae possis melius Montefeltrius heros"
            },
            {
                "verse": "Mirari, nulla corruitura die."
            }
        ]
    ]
}