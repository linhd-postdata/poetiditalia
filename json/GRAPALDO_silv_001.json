{
    "author": "Francesco Mario Grapaldo",
    "title": "Silvia",
    "url": "http://www.poetiditalia.it/texts/GRAPALDO|silv|001",
    "text": [
        [
            {
                "verse": "Gloria Pontificum, Salve, Rex maxime regum"
            },
            {
                "verse": "Atque pater patriae, Iuli, tutela, decusque"
            },
            {
                "verse": "Iustitiae, tu Martis honor, cum bella moventi"
            },
            {
                "verse": "Obstas, et merito vim vi propellis ; ad unum"
            },
            {
                "verse": "Ausoniae cessere Duces; tua signa superbus"
            },
            {
                "verse": "Contremuit Gallus, vinci modo nescius ulli,"
            },
            {
                "verse": "Ut canis Egypti sitiens cum potat ad amnem."
            },
            {
                "verse": "Fatale est Iulii quando tibi Gallia nomen."
            },
            {
                "verse": "Quo schisma? aut quo conciliabula pluria? Dirae"
            },
            {
                "verse": "Haec agitant: nebulas in dolia condere vanum est."
            },
            {
                "verse": "In stimulum quisquam non calcitret: optima vitae"
            },
            {
                "verse": "Sors est, sorte sua contentum vivere: te unum,"
            },
            {
                "verse": "Te Italiae gentes cupiunt, venerantur, adorant,"
            },
            {
                "verse": "Expertae quam sit durum servire Tyrannis:"
            },
            {
                "verse": "Te duce, barbarici rabiem contemnimus hostis."
            },
            {
                "verse": "Te duce, quid paveant populi? cui militat aether,"
            },
            {
                "verse": "Stat Deus aeterno cui foedere: maxime Iuli,"
            },
            {
                "verse": "Soter ades cunctis: sic nos te fronte serena"
            },
            {
                "verse": "Accipimus: meritosque tibi praestamus honores"
            },
            {
                "verse": "Atque fidem, natas, nos, nostra, addicimus uni:"
            },
            {
                "verse": "Pro te equidem prompti quaecumque extrema subire."
            },
            {
                "verse": "Auguror et vinces: sunt in te nulla cupido"
            },
            {
                "verse": "Auri, nulla sitis: mens est, atque unica cura"
            },
            {
                "verse": "Stat patriae, numerosa cohors de gente feroci"
            },
            {
                "verse": "Assueta et bello; nervi sunt rebus agendis,"
            },
            {
                "verse": "Invictusque animus, rerum experientia. Coeptis"
            },
            {
                "verse": "Insiste: (haud dubito) dabitur mox omne quod optas."
            },
            {
                "verse": "Aemiliae e primis sub te coiere quot urbes?"
            },
            {
                "verse": "Ecclesiae et Iuli sunt dulcia nomina, dulce"
            },
            {
                "verse": "Regnum, sub dulci populi ditione perennent."
            },
            {
                "verse": "Te Regem, dominum volumus, dulcissime Iuli:"
            },
            {
                "verse": "Templa Deis, leges populis, das ocia ferro:"
            },
            {
                "verse": "Es Cato, Pompilius, Cesar, sic Cesare maior,"
            },
            {
                "verse": "Sit qualis quantusque velit: civilia bella"
            },
            {
                "verse": "Suscitat hic, reprimis placidus tu, mitis, et idem"
            },
            {
                "verse": "Tu gravis, et nulli est melior facundia: solus"
            },
            {
                "verse": "Tu Xerxem superas sumptus spleudore togatum,"
            },
            {
                "verse": "Delicium humani generis, spes unica nostri:"
            },
            {
                "verse": "Aetatem robur supra est, in pectore robur."
            },
            {
                "verse": "In cunctis robur, roburque insignia; victus"
            },
            {
                "verse": "Robur erat priscis, homines de robore nati."
            },
            {
                "verse": "Per te vita, salus, per te sunt cuncta renata,"
            },
            {
                "verse": "Dasque novam faciem Latio. Uberrima per te"
            },
            {
                "verse": "Et nova libertas, multis non cognita ab annis."
            },
            {
                "verse": "Gens Itala id debet tibi libera Roma Camillo"
            },
            {
                "verse": "Olim quod debet: terra hinc mare, sydera et urbes,"
            },
            {
                "verse": "Laetitia acclamant: sed Parma ex omnibus una"
            },
            {
                "verse": "Laetior, atque tuum praesens modo numen adorat:"
            },
            {
                "verse": "Iulia Parma tua est merito, quas Iulia Iuli"
            },
            {
                "verse": "Nomen habet, sed re nunc est nunc Iulia Parma:"
            },
            {
                "verse": "Parma tibi sese commendat, Parma precatur"
            },
            {
                "verse": "Suppliciter, populum addictum tibi, maxime Iuli,"
            },
            {
                "verse": "Excipe, et exhaustis libeat succurrere rebus:"
            },
            {
                "verse": "Felicem praestent sedem tibi numina, votis"
            },
            {
                "verse": "Aspirent eadem, nec sit quod gaudia tollat,"
            },
            {
                "verse": "Nestoreamque simul fauste egrediare senectam."
            }
        ]
    ]
}