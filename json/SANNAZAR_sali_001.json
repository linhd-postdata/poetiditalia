{
    "author": "Iacopo Sannazaro",
    "title": "Salices",
    "url": "http://www.poetiditalia.it/texts/SANNAZAR|sali|001",
    "text": [
        [
            {
                "verse": "Traiano Cabanilio Troiae ac Montellae domino"
            }
        ],
        [
            {
                "verse": "Si vacat, et blandos etiamnum ventilat ignes"
            },
            {
                "verse": "Quae dea caerulea vehitur super aequora concha"
            },
            {
                "verse": "Turrigeramque Paphon, ditemque Amathuntha tuetur"
            },
            {
                "verse": "Accipe flumineas properatum carmen acl undas,"
            },
            {
                "verse": "O mihi non dubia, Cabanili, cognite fama,"
            },
            {
                "verse": "Sed longe varios rerum spectate per usus."
            },
            {
                "verse": "Nam tibi me doctae sic devinxere sorores,"
            },
            {
                "verse": "Sic mea felici permulcent pectora cura,"
            },
            {
                "verse": "Ut vix ulla queam melioris tempora vitae"
            },
            {
                "verse": "Te sine, vix placidos per noctem ducere somnos"
            },
            {
                "verse": "En agedum, Traiane, tuis haec praevia iussis"
            },
            {
                "verse": "Tractanti, iam iamque animo maiora paranti"
            },
            {
                "verse": "Da veniam, et tenues ne dedignare Camoenas."
            },
            {
                "verse": "Forte inter virides, si vera est fama, genistas"
            },
            {
                "verse": "Capripedes Satyri, passimque agrestia Panes"
            },
            {
                "verse": "Numina cum Faunis, et montivagis Silvanis,"
            },
            {
                "verse": "Exercet dum Sol raucas per rura cicadas,"
            },
            {
                "verse": "Vitabant aestus, qua pinguia culta vadosus"
            },
            {
                "verse": "Irrigat, et placido cursu petit aequora Sarnus,"
            },
            {
                "verse": "Grata quies nemorum manantibus undique rivis,"
            },
            {
                "verse": "Et Zephyris densas inter crepitantibus alnos,"
            },
            {
                "verse": "Dumque leves aptant calamos, dum sibila pressis"
            },
            {
                "verse": "Explorant digitis, tenuique foramina cera"
            },
            {
                "verse": "Obducunt, vario modulantes carmina cantu"
            },
            {
                "verse": "Auricomae viridi speculantur ab illice Nymphae"
            },
            {
                "verse": "Dulcia clarisonis solventes ora cachinnis."
            },
            {
                "verse": "Sed prope ferre pedem metuunt\u00cd\u00be nam saepe labores"
            },
            {
                "verse": "Audierant, Peneia, tuos, et qualibus olim"
            },
            {
                "verse": "Infelix eheu virgo Nonacria fatis,"
            },
            {
                "verse": "Infelix virgo (quid enim non illa moveret?)"
            },
            {
                "verse": "Pana metu fugiens e vertice Cylleneo,"
            },
            {
                "verse": "Pana deum Arcadiae, quamvis pulcherrima, quamvis"
            },
            {
                "verse": "Dianae sacros inter lectissima coetus,"
            },
            {
                "verse": "Nodosa tenerum mutarit arundine pectus"
            },
            {
                "verse": "Quas simul ac nemorum petulans, effrenaque pubes,"
            },
            {
                "verse": "Semiferi videre per herbida prata vagantes,"
            },
            {
                "verse": "Occultamque imis flammam traxere medullis\u00cd\u00be"
            },
            {
                "verse": "Sic timidas blandis hortantur vocibus ultro:"
            },
            {
                "verse": "'Huc huc o tenerae, placidissima turba, puellae:"
            },
            {
                "verse": "Quid procul adstatis? potius succedite ripae,"
            },
            {
                "verse": "Et viridi in prato molles de more choreas"
            },
            {
                "verse": "Ducite, quandoquidem calamos inflamus inertes,"
            },
            {
                "verse": "Et frustra ad surdas iactamus carmina silvas.'"
            },
            {
                "verse": "Illae nil contra: celeri sed nuda parabant"
            },
            {
                "verse": "Crura fugae, tutosque agitabant mente receptus,"
            },
            {
                "verse": "Siqua forte viam per saxa irrumpere, et altis"
            },
            {
                "verse": "Evasisse iugis, deus aut sua fata dedissent."
            },
            {
                "verse": "Tum iuvenes: 'Procul o, clamant, procul iste, puellae,"
            },
            {
                "verse": "Sit timor, ignavas animo depellite curas:"
            },
            {
                "verse": "Nullae hic insidiae, nullae per aperta latebrae:"
            },
            {
                "verse": "Cuncta patent: nullas abscondunt haec loca fraudes."
            },
            {
                "verse": "Nos quoque non Lernae monstris, non igne Chimaerae,"
            },
            {
                "verse": "Scyllaeisve lupis geniti, aut latrante Charybdi,"
            },
            {
                "verse": "Qui vestra immani laceremus viscera morsu\u00cd\u00be"
            },
            {
                "verse": "Sed divum genus, et qui semper rupibus altis"
            },
            {
                "verse": "Vobiscum crebris venatibus insultemus.'"
            },
            {
                "verse": "His dictis permulsi animi, securaque tristem"
            },
            {
                "verse": "Corda metum eiiciunt, gressuque per uda citato"
            },
            {
                "verse": "Prata, deis tandem cupidis, ripaeque propinquant."
            },
            {
                "verse": "Tum manibus simul implicitis per gramina festas"
            },
            {
                "verse": "Exercent choreas\u00cd\u00be aliosque, aliosque reflexus"
            },
            {
                "verse": "Inter se laetae repetunt\u00cd\u00be nunc corpora librant"
            },
            {
                "verse": "In saltus, nunc molle latus, nunc candida iactant"
            },
            {
                "verse": "Brachia, et alterna quatiunt vestigia planta."
            },
            {
                "verse": "Hic Satyri, quamquam voces audire canentum"
            },
            {
                "verse": "Crudeles, quamquam niveas spectare papillas"
            },
            {
                "verse": "Exsultant, oculisque bibunt sitientibus ignem,"
            },
            {
                "verse": "Tanta tamen saevi gliscit vis effera morbi"
            },
            {
                "verse": "Pectoribus, praecepsque amor, et malesana libido,"
            },
            {
                "verse": "Ut calamis sensim eiectis, ruptoque repente"
            },
            {
                "verse": "Foedere, surgentes ab humo, vento ocius omnes"
            },
            {
                "verse": "Exsiliant; spretaque deum pietate, fideque,"
            },
            {
                "verse": "Ah pavidas Nymphas, subitoque horrore rigentes"
            },
            {
                "verse": "Invadant avidi, saevorum more luporum,"
            },
            {
                "verse": "Qui laetas mediis proturbant lusibus agnas,"
            },
            {
                "verse": "Oblitasque sui passim rapiuntque, trahuntque,"
            },
            {
                "verse": "Dum viridi in campo cursant, aut valle sub alta,"
            },
            {
                "verse": "Et custos ignarus abest, et amica canum vis."
            },
            {
                "verse": "Sic illi\u00cd\u00be at miserae discisso pectore Nymphae"
            },
            {
                "verse": "Frondiferam moestis silvam clamorbus implent."
            },
            {
                "verse": "Atque huc, atque illuc fugiunt; non saxa, neque altis"
            },
            {
                "verse": "Tuta putant loca senta rubis: hinc ardua montis"
            },
            {
                "verse": "Praerupti iuga, diffusos hunc stagna per agros"
            },
            {
                "verse": "Adtonitae circumspiciunt, via nulla salutis,"
            },
            {
                "verse": "Et iam spes praerepta fugae. Tum denique ad undas"
            },
            {
                "verse": "Consistunt trepidae, flabosque a vertice crines"
            },
            {
                "verse": "Cum lacrimis, gemituque, et flebilibus lamentis"
            },
            {
                "verse": "Abscindunt, Sarnumque vocant, liquidasque sorores:"
            },
            {
                "verse": "Dumque covant, fundo properat chorus omnis ab imo"
            },
            {
                "verse": "Naiadum: properat vitreae rex caeruleus undae"
            },
            {
                "verse": "Sarnus, inexhaustumque vadis ciet agmen aquarum"
            },
            {
                "verse": "Rauca sonans, sed quid Sarnusve, aut illa natantum"
            },
            {
                "verse": "Agmina Naiadum possint, ubi ferrea contra"
            },
            {
                "verse": "Stant fata, et duro leges adamante rigescunt?"
            },
            {
                "verse": "Ergo defectae cura, auxilioque deorum,"
            },
            {
                "verse": "Ac coelum pariter Nymphae, lucemque perosae,"
            },
            {
                "verse": "Unum illud, rebus tandem quod restat in arctis,"
            },
            {
                "verse": "Finem optant, iamque in fluvium se mergere adortae"
            },
            {
                "verse": "Membra reclinabant, et aquas prono ore petebant:"
            },
            {
                "verse": "Cum subito obriguere pedes\u00cd\u00be lateque per imos"
            },
            {
                "verse": "Exspatiata ungues radix, fugientia tardat,"
            },
            {
                "verse": "Adfigitque solo vestigia. Tum vagus ipsis"
            },
            {
                "verse": "Spiritus emoritur venis, indignaque pallor"
            },
            {
                "verse": "Occupat ora, tegit trepidantia pectora cortex."
            },
            {
                "verse": "Nec mora: pro digitis ramos exire videres,"
            },
            {
                "verse": "Auratasque comas glauca canescere fronde,"
            },
            {
                "verse": "Et iam vitalis nusquam calor, ipsaque cedunt"
            },
            {
                "verse": "Viscera paullatim venienti frigida ligno."
            },
            {
                "verse": "Sed quamvis totos duratae corporis artus,"
            },
            {
                "verse": "Caudicibusque latus, virgultisque undique septae\u00e2\u0080\u009a"
            },
            {
                "verse": "Ac penitus Salices, sensus tamen unicus illis:"
            },
            {
                "verse": "Silvicolas vitare deos, et margine ripae"
            },
            {
                "verse": "Haerentes, medio procumbere fluminis alveo."
            }
        ],
        []
    ]
}