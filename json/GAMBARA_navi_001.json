{
    "author": "Lorenzo Gambara",
    "title": "de navigatione Christophori Columbi",
    "url": "http://www.poetiditalia.it/texts/GAMBARA|navi|001",
    "text": [
        [],
        [
            {
                "verse": "in Mariam Virginem"
            },
            {
                "verse": "Padre Deo Deus atque immortalis Iesus,"
            },
            {
                "verse": "Matre homo, mortalisque simul, plurissima partu,"
            },
            {
                "verse": "Quem dedit in lucem hanc nostram Galilaeia Virgo."
            },
            {
                "verse": "Non illi grave pondus erat, quod ventre gerebat,"
            },
            {
                "verse": "Cum lumen, verbumque Dei, non pondus haberet."
            },
            {
                "verse": "Felix ante alias, caeli quae facta fenestra es,"
            },
            {
                "verse": "Per quam perspicuum lumen diffudit in orbem"
            },
            {
                "verse": "Terrarum aeterni proles illa inclyta Patris."
            },
            {
                "verse": "Scalaque facta poli es, per quam conscenderet altum"
            },
            {
                "verse": "In caelum mortale genus, mandata secutum,"
            },
            {
                "verse": "Quae iussit Pater omnipotens, rerumque Creator."
            },
            {
                "verse": "Tu nitidum iubar es, summi tu ianua caeli,"
            },
            {
                "verse": "Atque Dei templum est venter tuus, aurea Virgo."
            },
            {
                "verse": "Tempora nec mirum est, tua si bissena coronant"
            },
            {
                "verse": "Sidera, nam tuus ipse suo cum lumine Christus"
            },
            {
                "verse": "Iustitiae sol caelesti te vestit amictu,"
            },
            {
                "verse": "Tuque pudicitiae speculum admirabile: namque"
            },
            {
                "verse": "Nulla in te macula est, tu praestantissima virgo"
            },
            {
                "verse": "Es longe formosa, licet sis fusca colore."
            },
            {
                "verse": "Tu generis nostri longe praelata puellis"
            },
            {
                "verse": "Omnibus es Patre ab aeterno, et quem non capit orbis"
            },
            {
                "verse": "Maximum, ille tua clausit se Christus in alvo."
            },
            {
                "verse": "Filia tu, tu sponsa Dei, tu mater Iesu,"
            },
            {
                "verse": "Mortales fuso maculas qui sanguine tersit."
            },
            {
                "verse": "Exora Maria alma tuum natumque Patremque,"
            },
            {
                "verse": "Ut nunc susceptum valeam percurrere munus,"
            },
            {
                "verse": "Pandere et huic nostro tot regna incognita saeclo,"
            },
            {
                "verse": "Et fer opem (ut solita es) nostris Virgo inclyta coeptis."
            }
        ],
        [
            {
                "verse": "argumentum"
            },
            {
                "verse": "Fernandi imperium exequitur Ligur: aequora puppe"
            },
            {
                "verse": "Conscendit triplici, solvens a Gadibus; oras"
            },
            {
                "verse": "Ad Fortunatas classem primum applicat, inde"
            },
            {
                "verse": "Guananaim. E Cubae mox tempestate repulsus"
            },
            {
                "verse": "Littore, Quiqueiam venit; Oceanoque remenso,"
            },
            {
                "verse": "Hispano regi inventas edisserit urbes."
            }
        ],
        [
            {
                "verse": "Granvellane, virum referam, qui littora primus"
            },
            {
                "verse": "Ingentis tetigit Cubae, novaque astra retexit,"
            },
            {
                "verse": "Et freta tot quondam nostris incognita nautis,"
            },
            {
                "verse": "Nuper et inventas Cancri sub sidere terras."
            },
            {
                "verse": "Antoni Perenotte, sacri pars magna senatus,"
            },
            {
                "verse": "Accipe quae quondam iussisti carmina, ab Afris"
            },
            {
                "verse": "Cum domitis Caesar dulcem claramque redisset"
            },
            {
                "verse": "Parthenopen victor, qui forti milite densas"
            },
            {
                "verse": "Tot Turcarum acies validis superaverat armis"
            },
            {
                "verse": "Et pulsum regem regnis induxit avitis."
            },
            {
                "verse": "Non sine te maris immensos invadere fluctus"
            },
            {
                "verse": "Tentasset mea cymba, novo nec in aequore vela"
            },
            {
                "verse": "Tendere, sed Mellae tenuisset parva fluenta,"
            },
            {
                "verse": "Hic ubi Chineas arces, atque arma, virosque,"
            },
            {
                "verse": "Florentemque urbem ingeniis, opibusque potentem"
            },
            {
                "verse": "Concinerem: fuit haec olim nam condita ab alto"
            },
            {
                "verse": "Sanguine Cenomanum, quae gens fuit aspera in armis,"
            },
            {
                "verse": "Auxit et Italiam laetis successibus, unde"
            },
            {
                "verse": "Cenomani illorum dicti de nomine montes."
            },
            {
                "verse": "Te Carolus semper magno est dignatus honore"
            },
            {
                "verse": "Namque tibi curam soli commiserat omnem"
            },
            {
                "verse": "Regnorum, imperiique simul, bellique togaeque"
            },
            {
                "verse": "Tempore. Nunc breviter memorabo, quae genitori"
            },
            {
                "verse": "Rettulit ipse tuo longe admiranda Columbus,"
            },
            {
                "verse": "Post lautas epulas et mensae dona secundae."
            },
            {
                "verse": "Iam caelum et terras tenebrosa involverat umbra"
            },
            {
                "verse": "Humida nox, pelagique sinus, unoque favebant"
            },
            {
                "verse": "Ore omnes, et erant mensis sublata secundis"
            },
            {
                "verse": "Pocula iam, solitoque pius de more sacerdos"
            },
            {
                "verse": "Egerat ingentes submisso vertice grates"
            },
            {
                "verse": "Aeterno caeli et terrae rerumque parenti,"
            },
            {
                "verse": "Cum Granvellanus coepit: \"Nova gloria gentis"
            },
            {
                "verse": "Christophore Ausonidum, dic nunc ex ordine portus"
            },
            {
                "verse": "Inventos a te, dic regna, tuosque labores."
            },
            {
                "verse": "Et toties sileant vates iactare Pelasgi"
            },
            {
                "verse": "Innumeros terrae tractus lustrasse viasque"
            },
            {
                "verse": "Alcidem, Bacchumque Indos penetrasse, sua quas"
            },
            {
                "verse": "Purpurea exoriens terras sol luce revisit:"
            },
            {
                "verse": "Hae vatum sunt ambages, longeque superstes"
            },
            {
                "verse": "Illorum fama est maior, quam vivida virtus,"
            },
            {
                "verse": "Et totum implerunt variis erroribus orbem."
            },
            {
                "verse": "Felix Ausonia tellus, cui contigit uni"
            },
            {
                "verse": "Totius mundi imperium, nunc et quoque felix"
            },
            {
                "verse": "Quae talem te laeta tulit sub luminis oras,"
            },
            {
                "verse": "Cui Deus omnipotens alto dignatus Olympo est"
            },
            {
                "verse": "Tot pelagi monstrare vias, tot regna, tot urbes"
            },
            {
                "verse": "Egregias, quas maiorum non viderat aetas."
            },
            {
                "verse": "Per te namque illae Cancri sub sidere gentes"
            },
            {
                "verse": "Unumque trinumque deum agnovere, repulsis"
            },
            {
                "verse": "Numinibus, veri quae gens ignara colebat,"
            },
            {
                "verse": "Quos omnes nostri tinxere salubribus undis."
            },
            {
                "verse": "Fondescent dum vere novo Taurique sub ortu"
            },
            {
                "verse": "Stellantis nemora, et partus non terra negabit"
            },
            {
                "verse": "Alma suos, dum purpureis e collibus uvas"
            },
            {
                "verse": "Vinitor ipse leget, metet hordea grandia messor,"
            },
            {
                "verse": "Notus eris fama aeternum, qua praecipitans sol"
            },
            {
                "verse": "Invisit gentes alias et qua redit ad nos"
            },
            {
                "verse": "Atque orbis spatium hoc revoluta luce revisit\"."
            },
            {
                "verse": "Tunc Ligur innixus solio sic fatur acerno:"
            },
            {
                "verse": "\"Quod petis ut narrem populos inventaque nuper"
            },
            {
                "verse": "Tot maria, et nostris incognita sidera nautis,"
            },
            {
                "verse": "Expediam, nec te longo sermone tenebo:"
            },
            {
                "verse": "Nec mihi res memorare leves, nec cuncta referre"
            },
            {
                "verse": "Mens est, atque oras tantarum evolvere rerum,"
            },
            {
                "verse": "Sed dicam quae causa animum iustissima nostrum"
            },
            {
                "verse": "Moverit hos tentare sinus, quos alluit ingens"
            },
            {
                "verse": "Oceanus, fluctuque ferit, pelagoque revincit,"
            },
            {
                "verse": "Ne videar tantos frustra subiisse labores."
            },
            {
                "verse": "Hanc caeli molem immensam et spatia ardua zonae"
            },
            {
                "verse": "Quinque tenent, quarum mediam sol lampade torret"
            },
            {
                "verse": "Assidua radiisque coquit (sic prisca vetustas"
            },
            {
                "verse": "Credidit), extremae scelerato frigore torpent"
            },
            {
                "verse": "Perpetuisque rigent nivibus, glacieque perenni."
            },
            {
                "verse": "Non illis aestas ulla est, redoletve novum ver"
            },
            {
                "verse": "Floribus, aut illic praeceps autumnus aprico"
            },
            {
                "verse": "Colle rubet. Nix alta tegit iuga celsa tenetque"
            },
            {
                "verse": "Planitiem, silvasque, suos non flumina tradunt"
            },
            {
                "verse": "In mare perpetuos cursus: silet aura, nemusque"
            },
            {
                "verse": "Fronde carens. Frustra silvis intenderet altis,"
            },
            {
                "verse": "Aut alta convalle plagas venator Orion."
            },
            {
                "verse": "Hic mare non notum nautis: has inter utrasque"
            },
            {
                "verse": "Et mediam tantum colimus nos maxima regna."
            },
            {
                "verse": "Haec sibi iam pridem veterum solertia finxit,"
            },
            {
                "verse": "Sideribusque dedit nomen, centumque locavit"
            },
            {
                "verse": "Monstra polo et positas varia sub imagine formas,"
            },
            {
                "verse": "Quae laetas messes et amicos insuper imbres"
            },
            {
                "verse": "Agricolis persaepe solent praedicere, et annos,"
            },
            {
                "verse": "In quibus aut ingens segetum, aut penuria vini est."
            },
            {
                "verse": "Sed mundi, nec vana fides, primordia dicam."
            },
            {
                "verse": "Principio Deus omnipotens cum conderet astra"
            },
            {
                "verse": "Fulgentesque poli sedes, spatia ardua caeli,"
            },
            {
                "verse": "Solemque, lunaeque globum, noctemque diemque,"
            },
            {
                "verse": "Ille idem terram e nihilo, pontumque creavit:"
            },
            {
                "verse": "Implevitque feris terras et piscibus altum"
            },
            {
                "verse": "Aequor, avesque simul silvis immisit opacis."
            },
            {
                "verse": "Mox hominem propriis manibus fabricator Olympi"
            },
            {
                "verse": "Formavit facili ex limo, praesensque recentem"
            },
            {
                "verse": "Illi inspiravit vitam, terramque patentem"
            },
            {
                "verse": "Illius imperio subiecit et aequora aperta."
            },
            {
                "verse": "Credere nec dignum est ipsum fecisse vacantes"
            },
            {
                "verse": "Tot maris ingentes tractus, tot inhospita regna,"
            },
            {
                "verse": "Et mundi liquisse duas habitabilis oras."
            },
            {
                "verse": "Est regio Tanaim iuxta Rhodopeiaque arva,"
            },
            {
                "verse": "Non umquam viduata gelu nivibusque, nec aura"
            },
            {
                "verse": "Assidue gelido Boreae spirantis ab axe."
            },
            {
                "verse": "Hanc tamen innumerae gentes coluere, coluntque,"
            },
            {
                "verse": "Frigoribus etiam mediis sua rura domosque."
            },
            {
                "verse": "Quid referam Thracum regem, quibus imperet oris,"
            },
            {
                "verse": "Quosque regat late populos, quibus asperat ingens"
            },
            {
                "verse": "Strymonias Aquilo ventosis flatibus undas?"
            },
            {
                "verse": "Frigentis Scythiae non carmine prosequar oras"
            },
            {
                "verse": "Arvaque, et ad gelidum constructa mapalia littus;"
            },
            {
                "verse": "Hic ubi pastores ursorum pellibus usi et"
            },
            {
                "verse": "Frigora nil curant hyemis, specubusque iuvencos"
            },
            {
                "verse": "Includunt et proceras dant ignibus ornos,"
            },
            {
                "verse": "Sive oritur canis Icarius, scu frigida caelo"
            },
            {
                "verse": "Nix cadit et niveo terras obnubit amictu."
            },
            {
                "verse": "Extremi Garamantes habent armenta gregesque,"
            },
            {
                "verse": "Quos numquam stabulis claudunt, et nocte dieque,"
            },
            {
                "verse": "Aut silvas, aut prata tenent, semperque vagantur."
            },
            {
                "verse": "Illic perpetua est aestas et nescia brumae"
            },
            {
                "verse": "Torrida, sed superante aestu caelique calore"
            },
            {
                "verse": "Unda tepet longe Oceani et cava flumina fervent."
            },
            {
                "verse": "Insuper Aethiopum gens totum nota per orbem est"
            },
            {
                "verse": "Atque Arabum, nec non populorum, qui loca zonae,"
            },
            {
                "verse": "Quae media est tepidas inter, quam torret iniquis"
            },
            {
                "verse": "Sol radiis: non posse gelu perferre, nec aestus"
            },
            {
                "verse": "Terrarum pontique genus mortale putabat"
            },
            {
                "verse": "Aetas prisca hominum quondam, quae vana fuerunt"
            },
            {
                "verse": "Somnia. Nam iuvenis virtus spectata sub armis"
            },
            {
                "verse": "Pellaei haud potuit longum differre morarique,"
            },
            {
                "verse": "Atque rei veterem famam dubiumque removit."
            },
            {
                "verse": "Ille etenim valido formavit remige classem,"
            },
            {
                "verse": "Elegitque duces assuetos vincere semper"
            },
            {
                "verse": "Bellando, iussitque novas inquirere terras,"
            },
            {
                "verse": "Quique sinus magni Oceani Austrum inter et Eurum"
            },
            {
                "verse": "Detegerent, qui dum sulcarent invia quondam"
            },
            {
                "verse": "Aequora terrarumque plagas videre per aequor."
            },
            {
                "verse": "Taprobana in medio posita est, quarum insula laeti"
            },
            {
                "verse": "Dives agri, dives gemmarum aurique, boumque,"
            },
            {
                "verse": "Atque frequens late populis, corruptaque nullo"
            },
            {
                "verse": "Aeris infecti vitio, sed quaerere testes"
            },
            {
                "verse": "Tantarum haud opus est rerum, namque aequoris aestus"
            },
            {
                "verse": "Arentis Libyae tenuerunt fortibus alnis"
            },
            {
                "verse": "Iam Lusitani, fundaruntque oppida et urbes,"
            },
            {
                "verse": "Et nautis iter insuetum invenere, novamque"
            },
            {
                "verse": "Tellurem, populosque alios immanibus ausis."
            },
            {
                "verse": "Ipse ego iam Libyae ratibus vada salsa cucurri,"
            },
            {
                "verse": "Guineamque adii gemmarum aurique feracem."
            },
            {
                "verse": "Quin etiam cum saepe iterans maria alta profundi"
            },
            {
                "verse": "Oceani, Gades ultra prope Lusitanos,"
            },
            {
                "verse": "Noctesque totosque dies vigil observabam"
            },
            {
                "verse": "Littore ab occiduo, quaedam vaga flamina certis"
            },
            {
                "verse": "Temporibus anni et certis spirare diebus:"
            },
            {
                "verse": "Haec gigni ex aliqua tantum tellure putabam,"
            },
            {
                "verse": "Quam rebar longe distantem a littore nostro."
            },
            {
                "verse": "Quid memorem populum undantem, quem Scandia misit"
            },
            {
                "verse": "Frigida in has partes, quas tunc vastavit, et igni"
            },
            {
                "verse": "Tradidit, et praeda in patriam remeavit opima?"
            },
            {
                "verse": "Extremique Scythae montes liquere supremos"
            },
            {
                "verse": "Mongalli atque armis Asiam domuere, tenentque"
            },
            {
                "verse": "Imperio quasdam partes. Islandia ponto"
            },
            {
                "verse": "Oceani vasto est, rigida et porrecta sub Ursa,"
            },
            {
                "verse": "Perque dies multos distans a littore Thule."
            },
            {
                "verse": "Accessi has olim partes, ubi non ego vidi"
            },
            {
                "verse": "Perpetuis nivibus montes albescere semper:"
            },
            {
                "verse": "Non etiam hic frigus penetrale ita regnat, ut unda"
            },
            {
                "verse": "Fluminea haud possit gelidum se evolvere in aequor,"
            },
            {
                "verse": "Pascunturque ferae silvas, maria aspera delphin"
            },
            {
                "verse": "Hic secat, atque lupus fluviorum pascitur undis."
            },
            {
                "verse": "Innumerabilibus populis cum terra frequens sit,"
            },
            {
                "verse": "Occasum quis nam variis sine gentibus esse,"
            },
            {
                "verse": "Et sine terrarum spatio pelagique negabit?"
            },
            {
                "verse": "Terrae etenim septem pars est subiecta Trioni,"
            },
            {
                "verse": "Pars etiam subiecta Noto, subiectaque Eoo,"
            },
            {
                "verse": "Unde aliqui veteres olim, qui non nisi partem"
            },
            {
                "verse": "Noverunt mediam hanc terrae, maris esse putarunt"
            },
            {
                "verse": "Oceani immensosque sinus atque alta fluenta,"
            },
            {
                "verse": "Quae tegerent spatium hoc indeficientibus undis."
            },
            {
                "verse": "Conscia sed veri longa experientia damnat"
            },
            {
                "verse": "Hanc rem, credibilem quondam, qua praevius almum"
            },
            {
                "verse": "Lucifer adventare diem mortalibus aegris"
            },
            {
                "verse": "Nuntiat. Innumeras dicunt sub sole oriente"
            },
            {
                "verse": "Oceani nautas vidisse per aequora terras"
            },
            {
                "verse": "Et longe distans a nostro littore littus."
            },
            {
                "verse": "Has interposita est sat multum nota Cipango,"
            },
            {
                "verse": "Multarum rerum dives, nec flumina desunt"
            },
            {
                "verse": "Auroque et variis semper currentia gemmis."
            },
            {
                "verse": "Esse habitatum etiam quidquid sol aureus ambit"
            },
            {
                "verse": "Lumine purpureo haud dubium est, dumque hoc mare nauta"
            },
            {
                "verse": "Verberat arboribus, semper nova regna prius non"
            },
            {
                "verse": "Visa videt, tractusque maris, terrasque patentes."
            },
            {
                "verse": "Hinc etiam magni heroes bellique domique"
            },
            {
                "verse": "Praeclarum duxere genus: Germania testis,"
            },
            {
                "verse": "Galliaque, et nostris divisa Britannia terris,"
            },
            {
                "verse": "Quique bibunt undam Eridani, Rubiconis et amnem,"
            },
            {
                "verse": "Vulturnique colunt ripas, atque Acidis oras"
            },
            {
                "verse": "Trinacrii, et longe montes littusque Pachini;"
            },
            {
                "verse": "Nunc quoque tot proceres, habitant qui maxima regna"
            },
            {
                "verse": "Europae, stirpem illorum sese esse fatentur."
            },
            {
                "verse": "Spero equidem post me non multo tempore nautas"
            },
            {
                "verse": "Venturos, retegent sparsas qui per mare terras,"
            },
            {
                "verse": "Littus et invenient occasu a solis ad ortum"
            },
            {
                "verse": "Continuum, quae crediderant iam lapsa virorum"
            },
            {
                "verse": "Secula tot vana esse hominum figmenta, nec ullum"
            },
            {
                "verse": "Ulterius posse esse solum, sed inhospita tantum"
            },
            {
                "verse": "Aequora et Oceani tantum notissima monstris."
            },
            {
                "verse": "Hanc igitur terramque coli, trabibusque profundum"
            },
            {
                "verse": "Proscindi haud dubium est, et quae mala frigora densant"
            },
            {
                "verse": "Ipse calor laxat, passa est quaeque herba calores,"
            },
            {
                "verse": "Rore suo hanc reficit per noctis luna tenebras,"
            },
            {
                "verse": "Nam nitidus cum sol sero sub vespere terras"
            },
            {
                "verse": "Liquit et ante oriens quam sese ostendet ab orbe"
            },
            {
                "verse": "Eoo, aerios rores bibit arida tellus."
            },
            {
                "verse": "Hinc laetae veniunt segetes et mollia campis"
            },
            {
                "verse": "Gramina, et occultas vires terra alma ministrat"
            },
            {
                "verse": "Arboribus: virgulta greges et roscida tondent"
            },
            {
                "verse": "Pascua, et in dumis ducit rosa nata colorem."
            },
            {
                "verse": "Hactenus ut finem faciam, Perenotte, loquendi,"
            },
            {
                "verse": "Dum causam expedio, quae me tentare profundum"
            },
            {
                "verse": "Impulit, ut ternas Fernando a rege carinas"
            },
            {
                "verse": "Instructas peterem, patriis qui nuper ab oris,"
            },
            {
                "verse": "Quas secat Hesperius foecundo flumine Baetis,"
            },
            {
                "verse": "Expulerat Numidas atque agmina Barbara victor."
            },
            {
                "verse": "Tunc ternas dedit ille rates, quas laetus ad undam"
            },
            {
                "verse": "Pallensis portus deduxi robore duro,"
            },
            {
                "verse": "Pendula perque altum converti carbasa versus"
            },
            {
                "verse": "Non longe positas Hispano a littore Gades,"
            },
            {
                "verse": "Cum silvis iam poma rubent et collibus uva"
            },
            {
                "verse": "Iam rubet, et foetu curvatur pampinus, et cum"
            },
            {
                "verse": "Trans mare, permetuens hibernos garrula soles"
            },
            {
                "verse": "Remigio volat alarum, brumamque nivesque"
            },
            {
                "verse": "Increpitat, tepidosque dies adfectat hirundo,"
            },
            {
                "verse": "Atque catervatim Maurusia regna revisunt."
            },
            {
                "verse": "Nam circum facies placidi maris, et celer Eurus"
            },
            {
                "verse": "Et mitis, monstrabat iter per caerula tutum."
            },
            {
                "verse": "Pinzones mecum vexi, qui marmora nostra"
            },
            {
                "verse": "Atque mare Oceanum lustrarunt abiete longa,"
            },
            {
                "verse": "Et ventis hyeme in media se opponere norant."
            },
            {
                "verse": "Una frater erat non belli ignarus et alto"
            },
            {
                "verse": "Venturas tempestates praedicere, et Austros."
            },
            {
                "verse": "Miles erat mecum solitus tolerare laborem"
            },
            {
                "verse": "Militiamque gravem, durique incommoda belli"
            },
            {
                "verse": "Fernando sub rege, suis dum Barbara terris"
            },
            {
                "verse": "Agmina victor ovans infestis expulit armis."
            },
            {
                "verse": "Difficili haud cursu tranquilla per aequora Cades"
            },
            {
                "verse": "Deveni; hic donis opulentum et marmore vivo"
            },
            {
                "verse": "Templum adii Christo extructum, cui debita feci"
            },
            {
                "verse": "Vota libens, Patrique simul, ne regna petentem"
            },
            {
                "verse": "Extera me tandem sineret, sociosque, ratesque"
            },
            {
                "verse": "Illidi scopulis mergive sub aequore vasto:"
            },
            {
                "verse": "Et tu stella maris, quae non te condis, ut astra"
            },
            {
                "verse": "Cuncta solent, toto effulges sed semper Olympo,"
            },
            {
                "verse": "Cui cedit splendore nitens luna et rutilus sol,"
            },
            {
                "verse": "Ille diem terris quamquam vehat et vehat illa"
            },
            {
                "verse": "Siderea noctis caeli per inania lumen,"
            },
            {
                "verse": "Dum nos hac classe exigua freta mota tenemus,"
            },
            {
                "verse": "Incerti quo nostra ferant vaga lintea venti,"
            },
            {
                "verse": "Da nostram hanc puppem portus intrare, marisque"
            },
            {
                "verse": "Per tantos tutam ire sinus. Ferque, inclyta Virgo,"
            },
            {
                "verse": "Ipsa viam hanc facilem miseris: tu namque potentem"
            },
            {
                "verse": "Concilias nobis caeli terraeque Parentem."
            },
            {
                "verse": "Post ubi legerunt pontes et vincula nautae,"
            },
            {
                "verse": "Mox celer immensum conscendi a Gadibus aequor"
            },
            {
                "verse": "Et cursum pelago intendi, qua praecipitans sol"
            },
            {
                "verse": "Occiduam in Cancri vergit sub sidere partem,"
            },
            {
                "verse": "Sidereum linquens caelum surgentibus umbris."
            },
            {
                "verse": "Canariasque viam versus tentamus, ibique"
            },
            {
                "verse": "Flammiferam legimus Teneriffem, e vertice cuius"
            },
            {
                "verse": "Saxum ingens altumque globos prorumpere ad auras"
            },
            {
                "verse": "Flammarum, et longo tractu splendescere noctem,"
            },
            {
                "verse": "Praecipue Eois cum flant e partibus Euri."
            },
            {
                "verse": "Ignarus tamen ipse viae, nec territus unda"
            },
            {
                "verse": "Insolita, aut metuens incognita sidera nautis,"
            },
            {
                "verse": "Ausus vel stagna alta ratis proscindere rostro,"
            },
            {
                "verse": "Sed summi Patris auxilio confisus, et aura,"
            },
            {
                "verse": "Ad Fortunatas Euro feror alite terras."
            },
            {
                "verse": "Hic ubi mane novo sacris de more peractis,"
            },
            {
                "verse": "Oceani ingredior latices prius intentatos,"
            },
            {
                "verse": "Tunc nostras primum senserunt aequora puppes,"
            },
            {
                "verse": "Quae nullae secuere rates, non navita vidit."
            },
            {
                "verse": "Pandimus et velorum alas, nosque Eurus euntes"
            },
            {
                "verse": "Prosequitur, validis et lintea flatibus implet."
            },
            {
                "verse": "Conversus vero ad socios sic ora resolvi:"
            },
            {
                "verse": "'Navita, vel milesque fuat, qui lumina primus"
            },
            {
                "verse": "Per noctem, aut molem et montes aspexerit, hunc Rex"
            },
            {
                "verse": "Extremae Hesperiae donabit munere multo;"
            },
            {
                "verse": "Quare agite, o socii, gemmis auroque petamus"
            },
            {
                "verse": "Non gravidam bellis terram, nec littora nostris"
            },
            {
                "verse": "Pervia'. Et his dictis assueta invertere fluctus"
            },
            {
                "verse": "Remigiis pubes securas navigat undas."
            },
            {
                "verse": "Ipse ego surgentem solem vagaque astra notabam,"
            },
            {
                "verse": "Nec non occasus illorum, et nubila, et aure"
            },
            {
                "verse": "Intenta spirantem auram, placidique tenorem"
            },
            {
                "verse": "Servabam maris incoeptum, et mea semper ad astra"
            },
            {
                "verse": "Lumina vertebam, nam me non noctibus illis"
            },
            {
                "verse": "Ulla quies (pacata forent licet aequora) pressit."
            },
            {
                "verse": "Hoc cursu magnetem illum, quo in pixide nautae"
            },
            {
                "verse": "Utuntur, quo monstret iter, non semper eundem"
            },
            {
                "verse": "Deprendi spectare locum, stellamque polarem"
            },
            {
                "verse": "(Ut dicunt): nostris res nondum haec cognita nautis."
            },
            {
                "verse": "Orta dies sine nube, Euri surgebat ab oris,"
            },
            {
                "verse": "Et radiis sol purpureis et lampade fulva"
            },
            {
                "verse": "Aureus Eoum spargebat lumine littus,"
            },
            {
                "verse": "Trigintaque dies iam vela inflaverat Eurus"
            },
            {
                "verse": "Cum timidus nollet ultra procedere miles;"
            },
            {
                "verse": "Sed quamvis cuncti vellent in regna reverti"
            },
            {
                "verse": "Hesperiae, longi pertaesi per freta cursus,"
            },
            {
                "verse": "Ipse viam tamen haud volui convertere, namque"
            },
            {
                "verse": "Classis erat non fracta Noto, non murice caeco,"
            },
            {
                "verse": "Nec fractus miles pugnata ob bella per undas."
            },
            {
                "verse": "Turbatur semel atque iterum formidine ductor,"
            },
            {
                "verse": "Dum toties vidisse solum per lata putavit"
            },
            {
                "verse": "Aequora, saepe maris frustra tranasse profundum"
            },
            {
                "verse": "Herbosum, et varias volucres, populosque natantum"
            },
            {
                "verse": "Haud nostris forma similes, tunc miles amarus"
            },
            {
                "verse": "In me tumidusque ira mussabat, et ense"
            },
            {
                "verse": "Saepe minabatur mihi mortem, cum tegit umbra"
            },
            {
                "verse": "Nox caelum, vel luce dies, et spargere in aequor"
            },
            {
                "verse": "Insuper, atque novam monstris me linquere praedam."
            },
            {
                "verse": "Iamque orbem vaga luna suum compleverat et iam"
            },
            {
                "verse": "E summo rediens sese ostentabat Olympo"
            },
            {
                "verse": "Lumine sublustri, cum iam nox ipsa teneret"
            },
            {
                "verse": "Oceanum et terras caligine, et Eurus apertos"
            },
            {
                "verse": "Per fluctus ageret tenui iam flamine puppes:"
            },
            {
                "verse": "'Visa mihi haud longe terra est' Rodericus Hiberus"
            },
            {
                "verse": "Navita ait summi servans carchesia mali"
            },
            {
                "verse": "'Nonne etiam Zephyrum flantem sentitis et auram"
            },
            {
                "verse": "Iam notam nautis?' E tellure propinqua"
            },
            {
                "verse": "Laetitia exultant omnes laetique salutant"
            },
            {
                "verse": "Vocibus hanc visam post tanta pericula terram,"
            },
            {
                "verse": "Nauticus aequoreas tunc clamor personat undas:"
            },
            {
                "verse": "Hanc piceis mixtam tenebris prospexi ego primum,"
            },
            {
                "verse": "Mox comites videre alii, cum nox silet atra."
            },
            {
                "verse": "Tunc socios terram hanc versus convertere proras"
            },
            {
                "verse": "Confestim iubeo nautasque incumbere remis,"
            },
            {
                "verse": "Vixque iubar caelo sese ostentabat et astra"
            },
            {
                "verse": "Cedebant primo radiantis solis in ortu:"
            },
            {
                "verse": "Gratior haud umquam terris, nec laetior orta est"
            },
            {
                "verse": "Ulla dies, mage nec claro sese extulit ortu."
            },
            {
                "verse": "Nam circum mare pacatum ridebat et alto"
            },
            {
                "verse": "Nostra vehebatur pelago sine remige classis,"
            },
            {
                "verse": "Cum procul aerios montes, geminasque videmus"
            },
            {
                "verse": "Circuitu longo sparsas per caerula terras,"
            },
            {
                "verse": "Mox alias, mox inde alias: nam clara fuerunt"
            },
            {
                "verse": "Signa prius nobis sulcantibus haud procul esse"
            },
            {
                "verse": "Tellurem optatam toties, votisque petitam."
            },
            {
                "verse": "Hic nos laetitia lacrimas effudimus, altumque"
            },
            {
                "verse": "Aethera, spectantes Christo, Mariaeque parenti,"
            },
            {
                "verse": "Aeternoque Patri, geminos qui temperat axes,"
            },
            {
                "verse": "Reddidimus cuncti submisso poplite grates,"
            },
            {
                "verse": "Quaeis nostrae ducibus cursum tenuere carinae"
            },
            {
                "verse": "Iam tutum et nullo ventorum turbine victae,"
            },
            {
                "verse": "Et nullo comitum amisso; dehinc talia fudi,"
            },
            {
                "verse": "Convertens oculorum orbes convexa ad Olympi:"
            },
            {
                "verse": "'Tu Pater omnipotens ignota per aequora cursus"
            },
            {
                "verse": "Da faciles, ne nos inter maria invia surgens"
            },
            {
                "verse": "In pelagi cursus Auster ferat atque recursus'."
            },
            {
                "verse": "Harum prima novos flores herbasque tenebat,"
            },
            {
                "verse": "Arboris et virides frondes; fontesque lacumque"
            },
            {
                "verse": "Hac media ingentem vidi, nam nullus ibi mons"
            },
            {
                "verse": "Eripiens prospectum oculis erat aequora iuxta."
            },
            {
                "verse": "Currebat gens ad littus visura carinas"
            },
            {
                "verse": "Attonita et stupefacta rei novitate, putabatque"
            },
            {
                "verse": "Esse rates nostras tot monstra natantia ponto."
            },
            {
                "verse": "Tangimus hoc fessi littus, laetique subimus"
            },
            {
                "verse": "Guananaim portum, parvamque intravimus urbem,"
            },
            {
                "verse": "Et grato accepti hospitio revocamus opima"
            },
            {
                "verse": "Amissas mensa vires. Nam mitis erat gens,"
            },
            {
                "verse": "Vultus item est illis placidus, frons lata licet sit,"
            },
            {
                "verse": "Quae corpus paulum et faciem turpabat, et ora."
            },
            {
                "verse": "Non forma exiguum corpus, crinemque resectum"
            },
            {
                "verse": "Supra aures crassum et nigrum pars maior habebat."
            },
            {
                "verse": "Estque color oleae similis, qui vergit ad atrum."
            },
            {
                "verse": "Atque aliquis nudatum ensem, gladiumve tenebat,"
            },
            {
                "verse": "Tractabatque manu, ceu lignum, at post ubi apertum"
            },
            {
                "verse": "Aspexit vulnus, trepidansque gemensque dolebat."
            },
            {
                "verse": "Quaerebat signis an nos venisse suprema"
            },
            {
                "verse": "E sede aetherea, et caeli colere ardua tecta,"
            },
            {
                "verse": "Atque una cum caelitibus. Ferrique per urbem"
            },
            {
                "verse": "Tunc belli signum iubeo, passimque viarum"
            },
            {
                "verse": "Strata per atque forum cornu instrepuere recurvo,"
            },
            {
                "verse": "Et totam implevere novis clangoribus urbem."
            },
            {
                "verse": "Parte alia fractos sonitus dedit aenea moles"
            },
            {
                "verse": "Flammis permixtos rutilis, et littus et aequor"
            },
            {
                "verse": "Intremuere sono insolito: longe insula Cubae"
            },
            {
                "verse": "Audiit et sonitu gens est exterrita tanto."
            },
            {
                "verse": "Urbemque hanc parvam sine caede et sanguine regnis"
            },
            {
                "verse": "Hesperiae primum adiunxi, namque ordine cuncti"
            },
            {
                "verse": "Acta palam assensu cives populusque probarunt."
            },
            {
                "verse": "Non fluat e terrae venis aurive metallum,"
            },
            {
                "verse": "Aut aeris, ferrive licet, sitque insula pauper,"
            },
            {
                "verse": "At gens illa tamen gestat bipatentibus aurum"
            },
            {
                "verse": "Naribus. Hic gentes sunt nudae et versicolore"
            },
            {
                "verse": "Pictura exornant corpus. Armantque praeustas"
            },
            {
                "verse": "Piscis dente sudes vice ferri, sunt quibus hostes"
            },
            {
                "verse": "Pellere consueti et circum sua regna tueri."
            },
            {
                "verse": "Septem ex his iuvenes mecum per caerula vexi."
            },
            {
                "verse": "Hic vidi aspectu horribili torvoque Molossos,"
            },
            {
                "verse": "Quos sine latratu referunt componere soles."
            },
            {
                "verse": "Atque hic non pelagi tractus, non noscere mores"
            },
            {
                "verse": "Permisit breve me tempus, nam nocte dieque"
            },
            {
                "verse": "Detegere has terras ingens me cura premebat."
            },
            {
                "verse": "Mox iter ingentis direxi ad littora Cubae;"
            },
            {
                "verse": "Quattuor aspexi non longe per freta terras,"
            },
            {
                "verse": "Quarum cuncta novis redolebant floribus arva,"
            },
            {
                "verse": "Consita erant passim arboribus, queis garrula lympha"
            },
            {
                "verse": "Non deerat, fugiens per gramina odora, rigansque"
            },
            {
                "verse": "Vicinum nemus atque halantes floribus hortos."
            },
            {
                "verse": "Res vero bis terris nulla est mihi visa relatu"
            },
            {
                "verse": "Digna mage hac, quam nunc memorabo: ramus adoptat"
            },
            {
                "verse": "Ramum alium, variis foliis varioque colore,"
            },
            {
                "verse": "Pomaque sunt intus varios servantia succos"
            },
            {
                "verse": "Cortice non simili, mater quae stipite ab uno"
            },
            {
                "verse": "Daedala terra creat; haec numquam poscit avari"
            },
            {
                "verse": "Dura ministeria agricolae sub tempore veris."
            },
            {
                "verse": "Dehinc nos ardentes placido cava lintea ponto"
            },
            {
                "verse": "Solvimus atque viam velis deflectimus inter"
            },
            {
                "verse": "Has pelago sparsas nullo discrimine terras."
            },
            {
                "verse": "Illic nos silvas legimus, quas longa gerebant"
            },
            {
                "verse": "Littora, et arva simul nullis obnoxia rastris;"
            },
            {
                "verse": "Vidi lanigeras non longe a littore silvas"
            },
            {
                "verse": "Et passim arboreis pendentia vellera ramis."
            },
            {
                "verse": "Vidi et odoratos alio sed littore lucos,"
            },
            {
                "verse": "Frondentes quorum rami mollissima servant"
            },
            {
                "verse": "Vellera, quae levibus siliquis inclusa teguntur."
            },
            {
                "verse": "Quid memorem pictas volucres, quae florea circum"
            },
            {
                "verse": "Prata volant, cantusque suos noctique dieique"
            },
            {
                "verse": "Aequant, et variis implent concentibus auras?"
            },
            {
                "verse": "Frondosisque sedens ramis Philomela canebat,"
            },
            {
                "verse": "Quas inter canit Eois non natus in oris"
            },
            {
                "verse": "Psittacus, et volucrum cantus imitatur, et altis"
            },
            {
                "verse": "Arboribus strepit, et lingua nova verba loquaci"
            },
            {
                "verse": "Ingeminat, repetitque avium per guttura voces."
            },
            {
                "verse": "Hic volucres fundunt cantus sub mense Decembri,"
            },
            {
                "verse": "Pars dulcem frondentis alunt in vertice pinus"
            },
            {
                "verse": "Progeniem, pars ova fovent, pars arbore nigra"
            },
            {
                "verse": "Nidificant latebrisque domos frondentibus abdunt,"
            },
            {
                "verse": "Namque dies erat hic tepidus, ceu vere rubenti."
            },
            {
                "verse": "Non desunt illic portus et flumina nautis"
            },
            {
                "verse": "Grata nimis Zephyri si quando spiritus undis"
            },
            {
                "verse": "Insonat insequiturque rates revoluta per alta."
            },
            {
                "verse": "Accessi tandem Cubam, magnumque fluentum"
            },
            {
                "verse": "Tendere in Oceanum vidi, portumque capacem"
            },
            {
                "verse": "Non parvae intravi classis, tutumque procellis;"
            },
            {
                "verse": "Namque erat hic portus saxis circundatus altis,"
            },
            {
                "verse": "In morem stagnantis aquae, quo clausa silebat"
            },
            {
                "verse": "Unda, nec undantes fluctus ventosque timebat."
            },
            {
                "verse": "Nec longum haec statio tenuit me, sed cava ponto"
            },
            {
                "verse": "Vela dedi, numquam linquens ea littora Cubae"
            },
            {
                "verse": "Per multos soles. Resonans sed flatus ab alto"
            },
            {
                "verse": "Vertice spirantis Boreae et maris unda tumescens"
            },
            {
                "verse": "Terruit ulterius procedere. Nec mora vento"
            },
            {
                "verse": "Obverti adverso sinuosa per aequora cursum,"
            },
            {
                "verse": "Permetuens instantem hyemem, pelagique furorem,"
            },
            {
                "verse": "Et gemitum. Cum iam Boreas nos horrifer oris"
            },
            {
                "verse": "Quiqueiae appulerat, legerent et carbasa nautae"
            },
            {
                "verse": "Laetitia perfusi animum et de more coronas"
            },
            {
                "verse": "Puppibus aptarent, subito praetoria pinus"
            },
            {
                "verse": "Est brevibus inflicta vadis, qua longa iacebat"
            },
            {
                "verse": "Saxea planities subter mare, puppis et imis"
            },
            {
                "verse": "Solvitur icta vadis, nautasque relinquit in undis."
            },
            {
                "verse": "Continuo impellunt socii per caerula cymbas,"
            },
            {
                "verse": "Auxiliumque ferunt timidis, ratibusque reponunt"
            },
            {
                "verse": "Incolumes: navis scopulo sic fracta resedit."
            },
            {
                "verse": "Corpora sed madidi comites dum littore curant"
            },
            {
                "verse": "Et sagula ad tepidum solem madefacta reponunt,"
            },
            {
                "verse": "Protinus ingredior densum nemus; hic ubi primum"
            },
            {
                "verse": "Conspexi indigenas cursu iuga celsa secantes,"
            },
            {
                "verse": "Nosque videre viros cupidi, nova cernere regna,"
            },
            {
                "verse": "Tela manu intrepidi capimus, sequimurque fugaces."
            },
            {
                "verse": "Tunc illi celerare viam, et transmittere cursu"
            },
            {
                "verse": "Praecipiti patrios colles, et fidere silvis:"
            },
            {
                "verse": "Haud aliter fugere viri montes super altos,"
            },
            {
                "verse": "Quam timidi damae sub primae tempora lucis"
            },
            {
                "verse": "Conspecto procul herbosa in convalle leonum"
            },
            {
                "verse": "Agmine, dum silvis errant, sic illa petivit"
            },
            {
                "verse": "Turba virum loca nota metu, seque abdidit umbris."
            },
            {
                "verse": "Compressi subito gressum tristisque redibam"
            },
            {
                "verse": "Ad naves sine praeda, ederis cum condita virgo"
            },
            {
                "verse": "Concussit folia et frondes, quibus ipsa latebat."
            },
            {
                "verse": "Has motas petimus frondes, tunc abdita virgo"
            },
            {
                "verse": "Exiluit facie insignis, sed fusca colore;"
            },
            {
                "verse": "Confestim illa capi sese permisit et una"
            },
            {
                "verse": "Mecum incedebat silvis non moesta sub altis."
            },
            {
                "verse": "Haec ducta ad naves epulis expletur, et alba"
            },
            {
                "verse": "Induitur laena, disponuntque ordine crines,"
            },
            {
                "verse": "Crystallum dant et digitis et iaspide; cingunt"
            },
            {
                "verse": "Virgineum latus, hic gentes nam corpora nulla"
            },
            {
                "verse": "Veste tegunt, nudi incedunt, et cum redit aestas"
            },
            {
                "verse": "Et cum bruma redit, venit et cum purpureum ver."
            },
            {
                "verse": "Mox virgo in notos rediit iam libera colles,"
            },
            {
                "verse": "Primoresque petit nemorosa in valle latentes,"
            },
            {
                "verse": "Ostenditque habitus, atque ordine cuncta recenset,"
            },
            {
                "verse": "Narrat et ingenium gentis mite et genus alto"
            },
            {
                "verse": "E caelo venisse novum: tunc ocius omnes"
            },
            {
                "verse": "Decurrunt properi, qua semita ducit ad aequor,"
            },
            {
                "verse": "Et veniunt ad nos ultro, signisque salutant,"
            },
            {
                "verse": "Cum quibus et digitis loquimur, nutuque frequenti."
            },
            {
                "verse": "Planitie fractam scopuli ut videre carinam,"
            },
            {
                "verse": "Tranarunt rapidi stagnantes lintribus undas,"
            },
            {
                "verse": "Et patrium ad littus remos, et vela, rudentesque,"
            },
            {
                "verse": "Et ratis arma ferunt: tunc gaza reducitur omnis"
            },
            {
                "verse": "Nautica et ad littus defertur lintribus altis:"
            },
            {
                "verse": "Nos illos donis fessos cumulamus agrestes,"
            },
            {
                "verse": "Crateras septem vitreos, et pocula septem"
            },
            {
                "verse": "Fictilia, heroum variis decorata figuris,"
            },
            {
                "verse": "Bissenasque damus tunicas, totidemque cothurnos."
            },
            {
                "verse": "Interea dum nos iam quassam in murice puppim"
            },
            {
                "verse": "Teximus, aptamusque trabes, redit extera pubes,"
            },
            {
                "verse": "Quae nobis fuit auxilio, et lectissima secum"
            },
            {
                "verse": "Frusta auri, atque auro permixtas portat arenas,"
            },
            {
                "verse": "Et teretes donant parvo pro munere baccas."
            },
            {
                "verse": "Noctesque totosque dies ad littora nota"
            },
            {
                "verse": "Orbe alio advectas gentes visura ruebat"
            },
            {
                "verse": "Turba virum, natisque patres, pariterque nepotes"
            },
            {
                "verse": "Permixti, armatosque duces mirantur, et auro,"
            },
            {
                "verse": "Purpura et indutos proceres, sonitusque tubarum."
            },
            {
                "verse": "Gestat acu hic pictam tunicam, cristasque volantes,"
            },
            {
                "verse": "Hic picturatis radiantia baltea signis."
            },
            {
                "verse": "Ast alii tenuere locum, quo quadrupedantes,"
            },
            {
                "verse": "Insultantque solo, glomerantque in littore gressus:"
            },
            {
                "verse": "Praevertuntque Notos cursu, et candore ligustra,"
            },
            {
                "verse": "Et vix in prima figunt vestigia terra."
            },
            {
                "verse": "Miranturque novos habitus, mirantur et arma"
            },
            {
                "verse": "Bellantum non visa prius nec cognita quondam."
            },
            {
                "verse": "Parte alia volitare vident sine remige puppes"
            },
            {
                "verse": "Atque maris penetrare sinus, licet Auster aquosis"
            },
            {
                "verse": "Incumbat pelago nimbis, hyemesque minaces"
            },
            {
                "verse": "Ingeminent, piceisque cadant e nubibus ignes."
            },
            {
                "verse": "Sternit humi se quisque, sonum dum territus haurit"
            },
            {
                "verse": "Auribus, effundit reboans quem ferrea longe"
            },
            {
                "verse": "Machina, fumososque ignes attollit ad auras,"
            },
            {
                "verse": "Perstringitque oculos flammis fumoque sequaci."
            },
            {
                "verse": "Erexique crucis signum venerabile curvo"
            },
            {
                "verse": "Littore confectum palma pinuque virenti,"
            },
            {
                "verse": "Quam populi circum signis nutuque colebant:"
            },
            {
                "verse": "Unanimique sacerdotes haec carmina sacra"
            },
            {
                "verse": "In laudes, Pater alme, tuas cecinere: 'Deum te"
            },
            {
                "verse": "Laudamus, trinumque Deum, Dominumque fatemur:"
            },
            {
                "verse": "Te Patrem aeternum veneratur littus utrumque."
            },
            {
                "verse": "Te veneranda cohors caeli et caelestia regna,"
            },
            {
                "verse": "Atque potestates sublimi voce vicissim"
            },
            {
                "verse": "Insigni, te laude ferunt super omnia, quae tu"
            },
            {
                "verse": "Fecisti, et caeli spatiosa per atria dicunt"
            },
            {
                "verse": "Ter sanctum, nostrumque Deum, Dominumque Patrem"
            },
            {
                "verse": "Te celebrant, cum cuncta tuo sint numine plena,"
            },
            {
                "verse": "Qua sol luce sua lustrat, dum circuit oras"
            },
            {
                "verse": "Aethereas, tractusque maris terrasque patentes;"
            },
            {
                "verse": "Atque tibi assurgunt gentes felicis Olympi,"
            },
            {
                "verse": "Et duodena cohors comitum te Christe tuorum"
            },
            {
                "verse": "Concelebrat, fudit quae pro te caesa cruorem,"
            },
            {
                "verse": "Quorum vox late occiduas pervenit ad oras,"
            },
            {
                "verse": "Atque Arabum, Indorumque domos. Vos o quoque vates"
            },
            {
                "verse": "Abramidae, quibus ore dedit praedicere nati"
            },
            {
                "verse": "Adventum Deus ipse sui et rerum abdita. Vosque,"
            },
            {
                "verse": "Qui quondam sparso meruistis certa cruore"
            },
            {
                "verse": "Praemia, nunc alacres Dominum laudate supremum."
            },
            {
                "verse": "Vos quoque virginei coetus, quibus una fuit mens,"
            },
            {
                "verse": "Una pudorem ipsum a teneris coluisse, nec umquam"
            },
            {
                "verse": "Concessos subiisse toros, nec floris honorem"
            },
            {
                "verse": "Virginei amisisse, Deum laudate parentem"
            },
            {
                "verse": "Immensae maiestatis. Vos o quoque sancti"
            },
            {
                "verse": "Caesariem lauro insignes, palmasque tenentes"
            },
            {
                "verse": "Dextera Idumaeas alacres, et vestibus albis"
            },
            {
                "verse": "Induti, immensas Patri vos dicite laudes,"
            },
            {
                "verse": "Caelestique simul divini numinis aurae"
            },
            {
                "verse": "Nos etiam Christum unigenam, magnoque Parenti"
            },
            {
                "verse": "Aequalem canimus, summi tu magna Tonantis"
            },
            {
                "verse": "Gloria, stellantisque poli: dignatus et alvo"
            },
            {
                "verse": "Tu de virginea nasci, tu funus acerbum es"
            },
            {
                "verse": "In cruce pro nobis passus, quos sanguine et ipsa"
            },
            {
                "verse": "Morte redemisti, patefactaque ianua caeli"
            },
            {
                "verse": "His nece Christe tua est, tua qui sunt iussa secuti."
            },
            {
                "verse": "Es Patris aeterni aeternus tu Filius, et Rex"
            },
            {
                "verse": "Gloriae, et ad dextram Patris omnipotentis, et alto"
            },
            {
                "verse": "Ipse sedes solio sublimi in vertice caeli;"
            },
            {
                "verse": "Venturumque diem te iudice credimus olim,"
            },
            {
                "verse": "Quo tu digna malis et iustis praemia reddes."
            },
            {
                "verse": "Tu nobis igitur succurre precantibus et nos"
            },
            {
                "verse": "Aspice, sulcantesque ignota haec caerula puppes"
            },
            {
                "verse": "Innocuas serva, et dextram ne subtrahe nobis,"
            },
            {
                "verse": "Namque in te posita est spes nostra, sinusque repostos"
            },
            {
                "verse": "Te maris Oceani duce nos penetrasse fatemur."
            },
            {
                "verse": "Quas et agam grates tibi nunc, qui me duce terras"
            },
            {
                "verse": "Non visas olim voluisti ostendere saeclo"
            },
            {
                "verse": "Huic nostro atque alio positas sub sidere gentes?'"
            },
            {
                "verse": "Iam Guacanarilli pervenit rumor ad aures"
            },
            {
                "verse": "Externos venisse viros, littusque tenere:"
            },
            {
                "verse": "Obstupuit Cemium repetens oracula secum"
            },
            {
                "verse": "(Indigenae sic appellant sua numina gentes),"
            },
            {
                "verse": "Noluit et capere arma manu et depellere classem"
            },
            {
                "verse": "Finibus, eventu rerum factisque sinistris"
            },
            {
                "verse": "Territus. At properans ad littora nota tetendit,"
            },
            {
                "verse": "Atque ultro dedit ex auro mihi munera multa,"
            },
            {
                "verse": "Et sumus hospitio a populis et rege recepti,"
            },
            {
                "verse": "Anseribusque alius nautas onerabat opimis,"
            },
            {
                "verse": "Pars patrias epulas et viscera tosta ferebant."
            },
            {
                "verse": "Sed dicam cur depositis rex venerit armis,"
            },
            {
                "verse": "Rettulit ipse olim nam rem mihi saepius omnem."
            },
            {
                "verse": "Quiqueiae extremus rex Guarionexius oris"
            },
            {
                "verse": "Et Guacanarillus, materno sanguine iuncti,"
            },
            {
                "verse": "Dum super imperio Cemes rebusque futuris"
            },
            {
                "verse": "Consulerent, flexoque orassent poplite ad aras,"
            },
            {
                "verse": "Interea per quinque dies, solitoque sopore"
            },
            {
                "verse": "Et solitis epulis sese abstinuere, nec umquam"
            },
            {
                "verse": "Cessarunt in vota oculos ad numina semper"
            },
            {
                "verse": "Intenti, quibus est adytis vox reddita: 'Reges"
            },
            {
                "verse": "Audite haec responsa: dies inopina propinquat,"
            },
            {
                "verse": "Qua regnum hoc felix et regia sceptra tenebunt"
            },
            {
                "verse": "Vestibus indutae gentes, quas extera classis"
            },
            {
                "verse": "Hunc vehet, evertentque urbes, operosaque templa,"
            },
            {
                "verse": "Et quoque nos legesque novas et sacra docebunt."
            },
            {
                "verse": "Nec vos, o reges, vox haec deludet inani"
            },
            {
                "verse": "Augurio: tu rex populis audita referto'."
            },
            {
                "verse": "Inde recens illos luctus moerorque tenebat,"
            },
            {
                "verse": "Atramque invisamque diem taciti expectabant."
            },
            {
                "verse": "Finierat, tremuitque solo mota ara recusso,"
            },
            {
                "verse": "Concussaeque fores templi, et penetralia longe"
            },
            {
                "verse": "Insonuere: fragor templi tecta alta replevit."
            },
            {
                "verse": "Tunc reges rerum attoniti novitate recedunt"
            },
            {
                "verse": "Tristes et Cemium populis responsa retexunt."
            },
            {
                "verse": "Tempore, quo has terras petii, rex Guacanarillus"
            },
            {
                "verse": "Ingens extincti regnum iam patris habebat,"
            },
            {
                "verse": "Praeclarum referens nomen genitoris amati;"
            },
            {
                "verse": "Iam ratus advenisse diem, quo dicta supremum"
            },
            {
                "verse": "Finem habeant Cemium, vectas sibi iungere gentes"
            },
            {
                "verse": "Foedere amicitiae quaerit, speratque tenere"
            },
            {
                "verse": "Posse sua imperio tali sub foedere regna."
            },
            {
                "verse": "Dum vero surgens attolleret aethere Taurus"
            },
            {
                "verse": "Cornua, decrevi remeare ad littoris oras"
            },
            {
                "verse": "Extremae Hesperiae, victorque inventa referre"
            },
            {
                "verse": "Tot maria atque alio gentes sub sole repostas:"
            },
            {
                "verse": "Praecipue liquidi soles et vertice ab alto"
            },
            {
                "verse": "Leniter aspirans Zephyrus discedere tum me"
            },
            {
                "verse": "Cogebat, laetumque meos invisere reges."
            },
            {
                "verse": "Ut vero faciles populos, mitem quoque regem"
            },
            {
                "verse": "Aspexi, visum est paucos mihi linquere posse"
            },
            {
                "verse": "His terris impune viros, et tollere parvis"
            },
            {
                "verse": "Securam tectis arcem, et circumdare fossa."
            },
            {
                "verse": "Xamana in regione novi sub tempore veris"
            },
            {
                "verse": "Exiguae vallos arcis de cespite vivo"
            },
            {
                "verse": "Extruxi ex trabibus nexis et vimine flexo,"
            },
            {
                "verse": "Aggereque incinxi valido. Atque ex milite certos"
            },
            {
                "verse": "Delegi bello expertos, quos Guacanarillo"
            },
            {
                "verse": "Commendo, illorumque ducem liqui Rodericum,"
            },
            {
                "verse": "Corduba in arma parens primo quem miserat aevo,"
            },
            {
                "verse": "Assuetum obsessas urbes et castra tueri."
            },
            {
                "verse": "Dehinc ipsum regem placido sic alloquor ore:"
            },
            {
                "verse": "'Maxime rex, qui sponte tuis consistere regnis"
            },
            {
                "verse": "Invitas fessam hanc classem et consurgere portu"
            },
            {
                "verse": "Littoreo sinis hanc molem, victumque ministras,"
            },
            {
                "verse": "Promissis maneas oro, quae saepe dedisti,"
            },
            {
                "verse": "Et serva hanc gentem precor, et defende cohortem"
            },
            {
                "verse": "Hanc solita pietate: erimus, rex inclyte, numquam"
            },
            {
                "verse": "Immemores tanti meriti, regnisque potentem"
            },
            {
                "verse": "Atque armis nostrum iungemus foedere regem."
            },
            {
                "verse": "Non veni populare domos, non perdere ferro"
            },
            {
                "verse": "Hanc gentem, vel te patriis expellere regnis'."
            },
            {
                "verse": "Et mox ad socios converti lumina et illos"
            },
            {
                "verse": "Talibus aggredior dictis: 'Vos bellica pubes,"
            },
            {
                "verse": "Unanimes laetique dies agitate, metumque"
            },
            {
                "verse": "Mittite, nam vobis validum rex maximus ultro"
            },
            {
                "verse": "Auxilium feret, imperio qui littus, et undas,"
            },
            {
                "verse": "Et circum regit hos montes, atque oppida circum:"
            },
            {
                "verse": "Vos regis quaecumque sequi ne temnite iussa."
            },
            {
                "verse": "Quae vobis, iuvenes, praeclaro hoc digna labore"
            },
            {
                "verse": "Praemia persolvam? Caelo quae gloria iam vos"
            },
            {
                "verse": "Sublimes factis ventura in saecula tollet?"
            },
            {
                "verse": "Fernandus vobis meritos persolvet honores,"
            },
            {
                "verse": "Non sine muneribus magnis. Convertere cogor"
            },
            {
                "verse": "Per maria alta rates, iterumque revolvere fluctus"
            },
            {
                "verse": "Ut Regem faciam certum cursusque viaeque,"
            },
            {
                "verse": "Quasque alio sub sole novas deteximus urbes:"
            },
            {
                "verse": "Vere novo has iterum dulces rediturus ad oras'."
            },
            {
                "verse": "Tum rex laetus ait: 'Curas seclude sequaces,"
            },
            {
                "verse": "Dux demisse polo, nam miles nullus adibit"
            },
            {
                "verse": "Hos armis: haec terra mea est, et caerula circum,"
            },
            {
                "verse": "Semper eos ope praesenti auxilioque iuvabo."
            },
            {
                "verse": "Per mare pacatos tibi dent tua numina vento'."
            },
            {
                "verse": "Mox meme et socios dextra petit, et tenet ipsos"
            },
            {
                "verse": "Amplexu, lacrimansque alios complectitur, et sic,"
            },
            {
                "verse": "Corde nefas versans, se in regia tecta recepit."
            },
            {
                "verse": "Tunc comites intrant arcem sub foedere regis,"
            },
            {
                "verse": "Et nautae mare purpureum nigra rate currunt,"
            },
            {
                "verse": "Nam flabat crepitans Zephyri levis aura per aequor"
            },
            {
                "verse": "Suadebatque maris cursus tentare patentes."
            },
            {
                "verse": "Indigenasque decem, fratemque, per aequora mecum"
            },
            {
                "verse": "Ducere decrevi, certosque relinquere in arce,"
            },
            {
                "verse": "Ne forte imperio premeret trabis advena terras"
            },
            {
                "verse": "Regnaque, littoreosque sinus, populosque propinquos."
            },
            {
                "verse": "Et mox aequoreas curva rate verrimus undas"
            },
            {
                "verse": "Et tandem Hispanas Zephyris comitantibus oras"
            },
            {
                "verse": "Deveni, Taurus celso cum surgit Olympo."
            },
            {
                "verse": "Et primum accessi Gades, altariaque auro"
            },
            {
                "verse": "Et donis onerans, Christo pia vota supremo"
            },
            {
                "verse": "Facta prius solvi, solverunt et sua mecum"
            },
            {
                "verse": "Vota alacres media templi testudine nautae."
            },
            {
                "verse": "Protinus has linquo terras, puppesque volarunt"
            },
            {
                "verse": "Immensum mare per, laetique potimur arena"
            },
            {
                "verse": "Optata et tandem regalia tecta subimus,"
            },
            {
                "verse": "Et simul inventas alio sub sidere gentes"
            },
            {
                "verse": "(Nam regem egregium bello tunc Barchino habebat)"
            },
            {
                "verse": "Narramus regi. Atque auri purissima dona"
            },
            {
                "verse": "Perferimus, baccas, nostrisque volucres"
            },
            {
                "verse": "Dissimiles, similesque etiam, nam corpore maior"
            },
            {
                "verse": "Psittacus est, pulcherque magis, pennisque coruscis"
            },
            {
                "verse": "Et variis, quam nos cavea servare solemus."
            },
            {
                "verse": "Cinnamaque attulimus suavi fragrantia odore,"
            },
            {
                "verse": "Acriaque, et gustu torquent quae protinus ora,"
            },
            {
                "verse": "Atque aloen herbam, quae tristi est plena liquore."
            },
            {
                "verse": "Solus per silvas et prata cuniculus illis"
            },
            {
                "verse": "In terris quadrupes depascit gramina: mecum"
            },
            {
                "verse": "Hunc triplici vexi specie. Mirarier omnes"
            },
            {
                "verse": "Quos illinc vexi iuvenes, pallentiaque ora,"
            },
            {
                "verse": "Auribus et simis dependens naribus aurum,"
            },
            {
                "verse": "Deformes visu ac breviori corpore. Tum rex"
            },
            {
                "verse": "His visis, mora nulla, parat classemque virosque"
            },
            {
                "verse": "Expertos bello atque armis, suetosque periclis,"
            },
            {
                "verse": "Et lectos centum artifices, totidemque colonos."
            },
            {
                "verse": "Addit mille viros, qui secum barbara contra"
            },
            {
                "verse": "Agmina pugnantes victricia signa tulerunt."
            },
            {
                "verse": "Magnanimus non defit equus, qui Baetica pascit"
            },
            {
                "verse": "Pascua, quique Tagi vitreos bibit accola fontes."
            },
            {
                "verse": "Narrarem ac breviter dum regna inventa, sinusque"
            },
            {
                "verse": "Tot maris, et sparsas per tot maria aspera terras,"
            },
            {
                "verse": "Fernandi iussu, populo spectante, sedebam"
            },
            {
                "verse": "Illum et Reginam iuxta, qui magnus in oris"
            },
            {
                "verse": "Est honor extremae Hesperiae, quin sponte supremum"
            },
            {
                "verse": "Rex me rectorem classi praefecit et alto"
            },
            {
                "verse": "Oceano. Dehinc vectigalia regia dono"
            },
            {
                "verse": "Quaedam concessit, fratrem quoque non sine honore"
            },
            {
                "verse": "Dimisit, cui iam partas concesserat oras"
            },
            {
                "verse": "Ut regeret, littusque maris, populosque Quiqueiae."
            },
            {
                "verse": "Artifices mecum varios, armentaque vexi."
            },
            {
                "verse": "Omnigenumque gregem delegi, armentaque primum,"
            },
            {
                "verse": "Ut maribus cum tempus erit submittere possem;"
            },
            {
                "verse": "Elegi in spem gentis equos, selectaque farra,"
            },
            {
                "verse": "Grandiaque herbarum beneolentum semina, ut hortos"
            },
            {
                "verse": "Tam pingues nostri colerent. Plantaria viva"
            },
            {
                "verse": "Camporum nemorumque tuli, nam haud nascitur illis"
            },
            {
                "verse": "Partibus ulla arbor, nisi pinus stipite recto"
            },
            {
                "verse": "Et tereti, celsaque coma, proceraque palma:"
            },
            {
                "verse": "Duritie hac sunt indomita, quibus arma ferox gens"
            },
            {
                "verse": "Conficit atque enses, ferri est sine terra metallo,"
            },
            {
                "verse": "Hosque acuunt saxis, quae secum flumina ducunt."
            },
            {
                "verse": "Collibus apricis dum vero rusticus uvas"
            },
            {
                "verse": "Iam legeret, properansque domum sarmenta referret,"
            },
            {
                "verse": "Scinderet atque agros procurvo vomere, iussi"
            },
            {
                "verse": "Erigere et malum, maloque innectere funes,"
            },
            {
                "verse": "Ne ruere antemnae, scindi ne carbasa possent."
            },
            {
                "verse": "Hispanas etiam conplures maximus ardor,"
            },
            {
                "verse": "Tantarum et rerum novitas, adapertaque regna,"
            },
            {
                "verse": "Impulerunt ignotum aequor percurrere mecum,"
            },
            {
                "verse": "Unanimesque damus spirantia flamina classi."
            }
        ]
    ]
}