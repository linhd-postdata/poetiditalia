{
    "author": "Angelo Poliziano",
    "title": "prologus in Plauti comoediam menoechmos",
    "url": "http://www.poetiditalia.it/texts/POLIZIAN|prol|001",
    "text": [
        [
            {
                "verse": "Heus heus, tacete, sultis, vos, ego ut loquar."
            },
            {
                "verse": "Nam nostra conducta est huc lingua, vestri oculi;"
            },
            {
                "verse": "Vos spectare decet, nos loqui et fabulam agere."
            },
            {
                "verse": "Alioqui, capite ipsi hunc ornatum scenicum,"
            },
            {
                "verse": "Atque exporgite lumbos: tum nos sessum ibimus,"
            },
            {
                "verse": "Spectabimusque nos taciti, aut ridebimus,"
            },
            {
                "verse": "Vel si frigebit actio dormitabimus."
            },
            {
                "verse": "Comoedia, Menoechmos acturi sumus,"
            },
            {
                "verse": "Lepidam et iocosam et elegantem ut nihil supra."
            },
            {
                "verse": "Sed mendosam alicubi tamen culpa temporum."
            },
            {
                "verse": "Inerunt in ea nonnulla ne nobis quidem"
            },
            {
                "verse": "Satis intellecta, sed haec erunt pauca admodum;"
            },
            {
                "verse": "Quae si minus placebunt auribus expuite,"
            },
            {
                "verse": "Aut devorate ceu soletis catapotia."
            },
            {
                "verse": "Romanus est hic sermo, romani sales;"
            },
            {
                "verse": "Nihil invenustum aut ineptum et graeculum,"
            },
            {
                "verse": "Quale solent nugari molitores caeteri:"
            },
            {
                "verse": "Quorum nec ullis versibus comoediae"
            },
            {
                "verse": "Nec argumento constant perplexabili,"
            },
            {
                "verse": "Nec quicquam habent comoedie praeter titulos,"
            },
            {
                "verse": "Nec ipsae secum congruunt, nec adest fides"
            },
            {
                "verse": "Rebus agundis ac nec personis indoles;"
            },
            {
                "verse": "Tantumque si quid furtivum est in eis placet,"
            },
            {
                "verse": "Quippe alienis insidiantur laboribus."
            },
            {
                "verse": "Velim equidem nostra ne placeat quibus haec placent."
            },
            {
                "verse": "Facient profecto maiora operae praetia nunc"
            },
            {
                "verse": "Longe adulescentes isti, siquidem insueverint"
            },
            {
                "verse": "Puro sermoni Romae urbis vernaculo,"
            },
            {
                "verse": "Cuius habetur Plautus hic noster pater,"
            },
            {
                "verse": "Quam si magistris freti trivialibus"
            },
            {
                "verse": "Linguas tenellas polluant stribiligine;"
            },
            {
                "verse": "Siquidem ita traditum est a laudatis viris:"
            },
            {
                "verse": "Latine vellent etiam si Musae loqui,"
            },
            {
                "verse": "Nullis usuras nisi plautinis vocibus."
            },
            {
                "verse": "Quod si qui clamitent nos facere histrionicam."
            },
            {
                "verse": "Atque id reprehendant, minime diffitebimur;"
            },
            {
                "verse": "Dum nos sciant disciplinam antiquam sequi:"
            },
            {
                "verse": "Etenim formandos comoedo veters dabant"
            },
            {
                "verse": "Pueros ingenuos, actionem ut discerent."
            },
            {
                "verse": "Sed qui nos damnant, histriones sunt maxumi;"
            },
            {
                "verse": "Nam Curios simulant, vivunt bacchanalia:"
            },
            {
                "verse": "Hi sunt praecipue quidam clamosi, leves,"
            },
            {
                "verse": "Cucullati, lignipedes, cincti funibus,"
            },
            {
                "verse": "Superciliosum incurvicervicum pecus;"
            },
            {
                "verse": "Qui quod ab aliis habitu et cultu dissentiunt,"
            },
            {
                "verse": "Tristesque vultu vendunt sanctimonias,"
            },
            {
                "verse": "Censuram sibi quamdam et tyrannidem occupant,"
            },
            {
                "verse": "Pavidamque plebem territant minaciis."
            },
            {
                "verse": "Sed iam valete, spectatores, et gregi"
            },
            {
                "verse": "Favete nostro; vobis quod vortat bene."
            }
        ]
    ]
}