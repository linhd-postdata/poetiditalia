{
    "author": "Ferreto de' Ferreti",
    "title": "de Scaligerorum origine",
    "url": "http://www.poetiditalia.it/texts/FERRETO|scal|001",
    "text": [
        [],
        [
            {
                "verse": "Rupis in Aonie scopulis celeberrima divum,"
            },
            {
                "verse": "Pallas, Olympiacis numen venerabile terris,"
            },
            {
                "verse": "Cuius ope horrificos desecte Gorgonis angues"
            },
            {
                "verse": "Acrisioni[a]des oculis spectavit et idem"
            },
            {
                "verse": "Hoc impune tulit, potuitque resistere saxo,"
            },
            {
                "verse": "Nunc michi, dum primos in carmine molior ausus,"
            },
            {
                "verse": "Magnanimum refer, alma, Canem, qui Marmoris urbe,"
            },
            {
                "verse": "Clarus avis atavisque suis, et nobile iactans"
            },
            {
                "verse": "Scaligera de stirpe genus se prodit ab alta,"
            },
            {
                "verse": "Insignis virtute patrum, set maxima longe"
            },
            {
                "verse": "Illi parta suis accessit fama triumphis."
            },
            {
                "verse": "Ille canendus adest nobis, operique recepto"
            },
            {
                "verse": "Limes erit placidusque labor. nam divite vena"
            },
            {
                "verse": "Carmen ad Iliacas tot direxere ruinas"
            },
            {
                "verse": "Graiugenumque duces, et in Hectore tantus amato"
            },
            {
                "verse": "Eacideque fuit vatum favor, ut sua dudum"
            },
            {
                "verse": "Inclyta Pieriis memoretur gloria scriptis."
            },
            {
                "verse": "At tibi, quem magnis decorat gens Itala factis,"
            },
            {
                "verse": "Quem stupet immenso quicquid complectitur orbe"
            },
            {
                "verse": "Nullus adhuc patulo discussa poemata cantu"
            },
            {
                "verse": "Tradidit, aut meritos in te iactavit honores."
            },
            {
                "verse": "Quid vatum facis alma cohors? quam carmine dignam"
            },
            {
                "verse": "Materiam expectas? nunquam maioribus ultro"
            },
            {
                "verse": "Te studiis miscere velis, nec iniqua vocabis"
            },
            {
                "verse": "Premia, non sterilem neglecta querere laborem."
            },
            {
                "verse": "Ecce tibi placidas prebet vir maximus aures"
            },
            {
                "verse": "Blanditurque suo, quo placat cetera, vultu."
            },
            {
                "verse": "Incipe nunc, positamque diu, dum tangier optat,"
            },
            {
                "verse": "Tende chelim, meritumque sue decus exprime fame,"
            },
            {
                "verse": "Dum patitur facilemque tibi se molliter offert"
            },
            {
                "verse": "Dignaturque legi. quis enim, nisi, respuet, amens,"
            },
            {
                "verse": "In se perpetui convertere signa decoris,"
            },
            {
                "verse": "Nec sibi mansurum nomen velit? ah michi quantus"
            },
            {
                "verse": "Impetus et tantas amor est expromere laudes,"
            },
            {
                "verse": "Diva potens, quamquam trepido iam fixa pavore"
            },
            {
                "verse": "Mens rudis in primo vereatur debile motu"
            },
            {
                "verse": "Deficere et primis succumbere turpiter actis."
            },
            {
                "verse": "Audebo tamen, et tumidum transire per equor"
            },
            {
                "verse": "Haud metuam, si, Phebe, tuo me fonte [p]otabis,"
            },
            {
                "verse": "Ingentique meum supplebis numine pectus."
            },
            {
                "verse": "Cur non ingenuum quicquam meditabor, et illud"
            },
            {
                "verse": "Audax perpetue tradam memorabile carte?"
            },
            {
                "verse": "Tradam equidem. tu tantum animo mea vota benigno"
            },
            {
                "verse": "Dirige, teque meis facilem, precor, ausibus adde"
            },
            {
                "verse": "Ac fer opem, et tanto nunquam desiste labori,"
            },
            {
                "verse": "Cui presens debetur opus. quo limine primum"
            },
            {
                "verse": "Ingrediar? que prima meis signanda figuris"
            },
            {
                "verse": "Materies erit? aut ubi te per devia sistam,"
            },
            {
                "verse": "Premeditate labor? iam iam de faucibus exit"
            },
            {
                "verse": "Vox mea, et obstantes temere hinc diverberat auras."
            },
            {
                "verse": "Principio laudanda tue primorda vite"
            },
            {
                "verse": "Expediam memorans et primis ordiar annis."
            },
            {
                "verse": "Promptior inde tuas maiori carmine vires"
            },
            {
                "verse": "Forte canam partosque tibi per bella triumphos,"
            },
            {
                "verse": "Magne Canis. neque cuncta michi dicenda tuorum"
            },
            {
                "verse": "Facta patrum memorare tuas ad singula laudes"
            },
            {
                "verse": "Sudor erit, satis estque tuis insistere factis,"
            },
            {
                "verse": "Postera ne dubio, quecumque novabitur etas,"
            },
            {
                "verse": "Quis sit et unde potens, aut se quibus implicet oris"
            },
            {
                "verse": "Adriaci maris inter aquas interque rapacem"
            },
            {
                "verse": "Eridanum, qua magna viros, Europa feroces"
            },
            {
                "verse": "Educat, aut quantos habuit dux iste parentes,"
            },
            {
                "verse": "Nesciat, ac dudum suspensa errore trahatur."
            },
            {
                "verse": "Quamquam animus sub mente labet mensque horreat audax,"
            },
            {
                "verse": "Expediam tamen et tactu breviore docebo."
            },
            {
                "verse": "Urbs antiqua, suis tellus opulenta colonis,"
            },
            {
                "verse": "Colle subest modico, tardus qua signa Bootes"
            },
            {
                "verse": "Vertit hyperborea numquam cessurus ab Ursa."
            },
            {
                "verse": "Hinc delecta loci facies calet, unde tuetur"
            },
            {
                "verse": "Flagrantem devexa polum, nullique cadente"
            },
            {
                "verse": "Aut surgente die colles hinc solibus obstant."
            },
            {
                "verse": "Hanc circum medioque rapax torrente superbo"
            },
            {
                "verse": "Ambit Athex, qui sepe suis tumefactus ab undis,"
            },
            {
                "verse": "Ardenti sub sole, nives cum montibus altis"
            },
            {
                "verse": "Disiicit, aut subitos ventorum occursibus imbres"
            },
            {
                "verse": "Sydus agit Geminum, rapido vicina meatu"
            },
            {
                "verse": "Culta trahit, pecudesque inter stabula ipsa ferasque"
            },
            {
                "verse": "Precipiti super amne rotat. vix, cum furit, illi,"
            },
            {
                "verse": "Qui secat Ionias Egeis fluctibus undas,"
            },
            {
                "verse": "Obvius exesis obstaret rupibus Istmos."
            },
            {
                "verse": "Hoc fundata loco, divis Verona secundis,"
            },
            {
                "verse": "Plana sedet, quam si primo repetamus ab ortu"
            },
            {
                "verse": "Longa nimis series, at non auctore Suevo,"
            },
            {
                "verse": "Aut Latio decoranda minus, nec dum manet isto"
            },
            {
                "verse": "Sub duce, plebeias inter numerabitur urbes,"
            },
            {
                "verse": "Quam tot contiguis famose amplexibus arces"
            },
            {
                "verse": "Circumeunt, et sepe nimis tetigisse queruntur."
            },
            {
                "verse": "Hinc tua progenies, hinc clare stirpis origo,"
            },
            {
                "verse": "Scaligerique duces, hinc cecis orta latebris"
            },
            {
                "verse": "Nobilitas, generisque tui veneranda propago."
            },
            {
                "verse": "Inde vetus soboles heroum maxime fluxit"
            },
            {
                "verse": "Certa tibi, quem clara domus probitasque parentum"
            },
            {
                "verse": "Extollit virtute magis, quam divite cultu."
            },
            {
                "verse": "Hec domus, hec quondam fuit antiquissima sedes"
            },
            {
                "verse": "Gentis Iullee, dum res fortuna secundas"
            },
            {
                "verse": "Sufficeret, f[a]verentque suis pia Numina votis."
            },
            {
                "verse": "Ut vero ancipites orbis Regina tumultus"
            },
            {
                "verse": "Sensit, et in toto patuit discordia mundo"
            },
            {
                "verse": "Protinus Emiliis Breno dux sevissimus oris"
            },
            {
                "verse": "Rupit amicitie fedus promissaque regni"
            },
            {
                "verse": "Pacta sui, meliusque sibi regnare putavit"
            },
            {
                "verse": "Quam Latie servire toge. quodque ipsa tributum"
            },
            {
                "verse": "Dives ad Augustos mittebat victa penates"
            },
            {
                "verse": "Gallia, vi rapuit. cumque illud iure petitum"
            },
            {
                "verse": "Romani proceres magno cum fenore reddi"
            },
            {
                "verse": "Pace suaderent: \"Nostrum est quodcumque tenemus."
            },
            {
                "verse": "Talis lege nova mos est regnare Suevis,"
            },
            {
                "verse": "Et tali didicere modo. si bella paratis,"
            },
            {
                "verse": "Sive inferre minas, nos ense tuebimur isto\"."
            },
            {
                "verse": "Sic ait ostendens gladium, vix inde paventes"
            },
            {
                "verse": "Legati evasere fuga. sed prima senatum"
            },
            {
                "verse": "Fama malo gaudens docuit que dicta referrent,"
            },
            {
                "verse": "Quidve ferox illis tumido sermone tyrannus"
            },
            {
                "verse": "Reddidit. unde gravis populum, quamquam altera belli"
            },
            {
                "verse": "Causa foret, subitas iniuria movit ad iras;"
            },
            {
                "verse": "Magna set hec Latio cessit iactura triumpho"
            },
            {
                "verse": "Sanguinis Ausonii, scelus hoc ut Marte coactum"
            },
            {
                "verse": "Perderet et victis iterum summitteret armis."
            },
            {
                "verse": "Hec quondam multis; nec primus et ultimus iste;"
            },
            {
                "verse": "Menia cesserunt ducibus, quos summa vetustas"
            },
            {
                "verse": "Impedit et nostris gravis addere sarcina metris,"
            },
            {
                "verse": "Nec tamen hic omnes, quamquam labor arduus obstet."
            },
            {
                "verse": "Preteriisse velim. solum concede, nec ultra,"
            },
            {
                "verse": "Unum, Musa, virum, si vis ut ab ordine ceptum"
            },
            {
                "verse": "Eat opus, et levibus properent nova carbasa ventis."
            },
            {
                "verse": "Impia non longis referam tua crimina verbis,"
            },
            {
                "verse": "Ecceline ferox. sceleris neque tota peracti"
            },
            {
                "verse": "Nunc dicenda michi rabies, neque carmina factis"
            },
            {
                "verse": "Spondeo multa tuis. satis est tua fama superstes"
            },
            {
                "verse": "Per medium comperta nephas. proh quanta superbo"
            },
            {
                "verse": "Sevities animo, quantus furor, atraque mentis"
            },
            {
                "verse": "Umbra fuit! quot morte duces, quot cede potentes"
            },
            {
                "verse": "Damnasti, et gravibus penis tormenta dedisti,"
            },
            {
                "verse": "Aut tuus effecit, domino mandante, satelles."
            },
            {
                "verse": "Scit bene multifido gens circumfusa Timavo,"
            },
            {
                "verse": "Exul ubi Euganeos adductus ab equore colles"
            },
            {
                "verse": "Troicus Antenor, patrie post divitis ignes"
            },
            {
                "verse": "Menia constituit Patavum, quibus explicat ingens"
            },
            {
                "verse": "Marchia dives agris et fertilis ubere glebe."
            },
            {
                "verse": "Senserat ante tuum plebs Tarvicina furorem"
            },
            {
                "verse": "Pressa dolo, genus unde tuum et natalis origo"
            },
            {
                "verse": "Certa fuit. vidi ipse locum quo celsa parentum"
            },
            {
                "verse": "Atria non multis steterant affixa columnis."
            },
            {
                "verse": "Non tamen hec Pharii domus ambitiosa Philippi"
            },
            {
                "verse": "Qualia vel Latie fuerant Capitolia Rome"
            },
            {
                "verse": "Caesareive lares. modico tumet aggere collis"
            },
            {
                "verse": "Monte minor. vicina loco tutissima sedes"
            },
            {
                "verse": "Baxani, quam non Cereris, set ad orgia Bacchi"
            },
            {
                "verse": "Precipuam, iuxta labens latus irrigat imum"
            },
            {
                "verse": "Brenta rapax. hec prima tue cunabula gentis"
            },
            {
                "verse": "Detinuit, sevi generis fidissima custos."
            },
            {
                "verse": "At non illa tuis viles dedit ausibus iras"
            },
            {
                "verse": "Degeneresque metus animo, licet obruta paucis"
            },
            {
                "verse": "Iugera vomeribus teneat. si diva superbum"
            },
            {
                "verse": "Nereis Eacidem fecit, si more paterno"
            },
            {
                "verse": "Ingentes animos natis, Gradive, dedisti,"
            },
            {
                "verse": "Sic sua pampineis circumdatus ora racemis,"
            },
            {
                "verse": "Addere maiores potuisse colentibus ausus"
            },
            {
                "verse": "Creditur ille deus, cuius materna peregit"
            },
            {
                "verse": "Tempora qui spatium celi metitur et annos."
            },
            {
                "verse": "Iam tua finitimas discurrens fama per urbes"
            },
            {
                "verse": "Creverat et late populos terrore premebat,"
            },
            {
                "verse": "Et iam capta tuis parebat Marchia signis,"
            },
            {
                "verse": "Cesaris imperio, cum res moderata secundas,"
            },
            {
                "verse": "Que solet elatis totiens obsistere rebus,"
            },
            {
                "verse": "Mutavit Fortuna vices, paulumque morari"
            },
            {
                "verse": "Cepit, et assuetis longum promittere votis."
            },
            {
                "verse": "Prima fides certis patuit tibi cognita factis"
            },
            {
                "verse": "Gente Bianorea, que cum tua signa negaret"
            },
            {
                "verse": "Velle sequi et clausis dominum te admittere portis,"
            },
            {
                "verse": "Aggere tuta suo et latis circumdata fossis"
            },
            {
                "verse": "In girum stagnantis aque, te Marte furentem,"
            },
            {
                "verse": "Crudelesque minas et inania verba moventem"
            },
            {
                "verse": "Reppulit. hec illa est, olim quam Thebais urbem"
            },
            {
                "verse": "Construxisse suo famosam nomine vates"
            },
            {
                "verse": "Dicitur. illa sui fugiens connubia regni"
            },
            {
                "verse": "Iam matura thoris, coitus exosa viriles"
            },
            {
                "verse": "Ac Venerem et Natum sacrasque iugalibus aras,"
            },
            {
                "verse": "Liquit ovans positis patrie moderamen habenis"
            },
            {
                "verse": "Securamque sibi toto quesivit in orbe,"
            },
            {
                "verse": "Vim metuens, sedem, donec telluris opime"
            },
            {
                "verse": "In gremium delata, suis a finibus exul,"
            },
            {
                "verse": "Venit ubi tardis errans amplexibus heret"
            },
            {
                "verse": "Mincius et paucos circumdat arundine campos."
            },
            {
                "verse": "Illic visa sibi tutas habuisse latebras"
            },
            {
                "verse": "Constitit, et, populis per devia rura vocatis,"
            },
            {
                "verse": "Menia constituit, que non adeunda per omnes"
            },
            {
                "verse": "Arcta vias, nec puppe forent trananda minaci."
            },
            {
                "verse": "Inde celer versis referens tua signa maniplis,"
            },
            {
                "verse": "Miratus simili nunquam doluisse repulsa,"
            },
            {
                "verse": "Hoc fatis debere tuis Superisque putasti,"
            },
            {
                "verse": "Iratusque sibi, quod non tua vota secundent,"
            },
            {
                "verse": "Concepisti animis furias rabiemque furoris"
            },
            {
                "verse": "Indomiti. ceu clausa lupos per ovilia cernens"
            },
            {
                "verse": "Quos ferus incautis ovium custodibus agnos"
            },
            {
                "verse": "Sperabat rapuisse sibi, dum non licet ire"
            },
            {
                "verse": "Cominus, aut stabulis intro sevire reclusis,"
            },
            {
                "verse": "Irarum stimulos iam spe delusus inani"
            },
            {
                "verse": "Concipit, atque dolens tutos in ovilibus hedos"
            },
            {
                "verse": "Tristis abit tandemque suum petit impiger antrum."
            },
            {
                "verse": "Talibus interea furiis agitatus, iniquos"
            },
            {
                "verse": "Versabas in mente dolos hostique futurum"
            },
            {
                "verse": "Exitium crudele nimis. set diva Potestas,"
            },
            {
                "verse": "Humanas intra curas rerumque meatus"
            },
            {
                "verse": "Prescia, que nullo cohibetur federe, certas"
            },
            {
                "verse": "Fatorum mutare vices, ac cetera versat"
            },
            {
                "verse": "Sponte sua, et celo terras dominatur in omnes,"
            },
            {
                "verse": "Propositis inimica tuis scelerique nefando"
            },
            {
                "verse": "Obstitit, atque aliis causam produxit ab actis."
            },
            {
                "verse": "Nanque repentino delatus ab ethere cursu,"
            },
            {
                "verse": "Seu volucrum pennis aut acris turbine venti,"
            },
            {
                "verse": "Qualiter Eolio Boreas emittitur antro,"
            },
            {
                "verse": "Venit anhelanti referens tibi nuntius ore,"
            },
            {
                "verse": "Amissam Patavi sedem tutumque rebelles"
            },
            {
                "verse": "Invasisse locum et portas habuisse patentes."
            },
            {
                "verse": "Ah quantum auditus rumor tulit ille dolorem,"
            },
            {
                "verse": "Et quantos animi gemitus tibi dira vocanti"
            },
            {
                "verse": "Numina, et infernas nimium potuisse Sorores!"
            },
            {
                "verse": "In dubiis adversa malis et turbine rerum"
            },
            {
                "verse": "Dissimulare licet, cum sors premit egra potentes"
            },
            {
                "verse": "Regnorum dominos, ne, si labefacta sinistris"
            },
            {
                "verse": "Mens titubet factis, populi favor occidat amens,"
            },
            {
                "verse": "Nec servire velit, cum sic timuisse timendum"
            },
            {
                "verse": "Viderit ipse suum, posito moderamine, regem."
            },
            {
                "verse": "At tu collectus per tantos denique motus,"
            },
            {
                "verse": "Spem vultu simulans, tacito sub corde dolorem"
            },
            {
                "verse": "Pressisti, modicam ostendens his vocibus iram:"
            },
            {
                "verse": "\"Quis tam ficta nocens nobis commenta referre"
            },
            {
                "verse": "Persuasit tibi? quis nostros male visus honores"
            },
            {
                "verse": "Tale novum docuit? num tu temerarius auctor,"
            },
            {
                "verse": "Serve loquax, sceleris? dic, dic. te scimus et ista"
            },
            {
                "verse": "Verba carere fide. cur nam mentiris et audes"
            },
            {
                "verse": "Periuro sermone loqui? dabis, improbe, penas"
            },
            {
                "verse": "Et tibi pro meritis verborum premia dictis"
            },
            {
                "verse": "Digna feres. pede mulctatus iam segnior istinc"
            },
            {
                "verse": "Ito procul\". didicit monitus. nocet ardua multum"
            },
            {
                "verse": "Sepe fides, dominisque graves predicere casus."
            },
            {
                "verse": "Interea rapidis illabens ocior undis"
            },
            {
                "verse": "Alter ab alterius cursu prevenerat, et iam"
            },
            {
                "verse": "Tertius, inde eadem multi vulgata ferentes."
            },
            {
                "verse": "Credita res tandem variis auctoribus, acres"
            },
            {
                "verse": "Moverat irarum stimulos subitamque furoris"
            },
            {
                "verse": "Expliciti rabiem. tunc protinus arma capessens,"
            },
            {
                "verse": "Castra movere iubes famulos mercedibus emptos"
            },
            {
                "verse": "Et propi[us] tua signa sequi. sic impiger omnes"
            },
            {
                "verse": "Praecipitas. tamen ante nephas meditatus iniquum"
            },
            {
                "verse": "Perficere, et summum vindex placare dolorem,"
            },
            {
                "verse": "Impius ipse capi pateris bis quinque virorum"
            },
            {
                "verse": "Millia, quos eadem Patavi clarissima sedes,"
            },
            {
                "verse": "Tot natis exhausta suis, tot prole nepotum,"
            },
            {
                "verse": "Fecerat armorum comites sociosque laborum."
            },
            {
                "verse": "Deinde petens illam votis gravioribus urbem"
            },
            {
                "verse": "Captivos tuta iussisti sede locandos,"
            },
            {
                "verse": "Et fido custode premi, dum victa recumbent"
            },
            {
                "verse": "Menia, et invitis iterum summiseris armis."
            },
            {
                "verse": "At nimium properas. non sic, vesane, cupitis"
            },
            {
                "verse": "Dii faciles rebus. semper vorat improba mentem"
            },
            {
                "verse": "Spes avidam rarisque solet crebescere votis."
            },
            {
                "verse": "Sensit prima suum rapido per menia lapsu"
            },
            {
                "verse": "Advenisse ducem plebs Vicentina, nec unquam"
            },
            {
                "verse": "Tam tristem, nec tam rigido squallore notatum"
            },
            {
                "verse": "Viderat, haud tanti causas ignara doloris."
            },
            {
                "verse": "Protinus inde trahi suetos ad bella clientes,"
            },
            {
                "verse": "Bellorumque minas, et que tormenta rebelles"
            },
            {
                "verse": "Perterrere solent et latas frangere turres,"
            },
            {
                "verse": "Adduci post signa iubes. iamque alta videre"
            },
            {
                "verse": "Menia contigerat tutoque sub aggere fossas"
            },
            {
                "verse": "Precipites invenumque manus ad bella paratas"
            },
            {
                "verse": "Femineumque viris mixtum genus, ordine certo,"
            },
            {
                "verse": "Murorum in latebris, pars grandia volvere saxa,"
            },
            {
                "verse": "Aut torquere graves bellis propioribus hastas,"
            },
            {
                "verse": "Pars intenta leves arcu stridente sagittas"
            },
            {
                "verse": "Mittere. pila movent alii fundaque rotandas"
            },
            {
                "verse": "Illaqueant alii glandes circumque volutant"
            },
            {
                "verse": "Tempora. sic studio fervens animosa virorum"
            },
            {
                "verse": "Undique mixta cohors telis intenta manebat,"
            },
            {
                "verse": "Sic patriam, sic regna sue tutarier urbis."
            },
            {
                "verse": "Non secus audaces superatis Cesar Hyberis"
            },
            {
                "verse": "Massilie gentes circum sua menia vidit"
            },
            {
                "verse": "Tela parata suis vibrare minantia pilis."
            },
            {
                "verse": "Ut vero intrepidam vidisti cominus urbem"
            },
            {
                "verse": "Negligere impavidis iam iam tua iussa ministris"
            },
            {
                "verse": "Expertus vi primum aditus et federe certo,"
            },
            {
                "verse": "Deinde minis. sed dura virum nec corda, nec aures"
            },
            {
                "verse": "Implicuere tue scelerato pectore voces."
            },
            {
                "verse": "Inde prius multis passus convicia verbis,"
            },
            {
                "verse": "Tristis abis, et mota iubes in castra reverti"
            },
            {
                "verse": "Agmina. quis tantum facili virtute dolorem"
            },
            {
                "verse": "Dissimulare queat? reduci tamen obvia queque"
            },
            {
                "verse": "Corripiens, armenta, greges et quicquid agelli"
            },
            {
                "verse": "Cultor habet. miseros semper premit ense colonos"
            },
            {
                "verse": "Mars ferus, et subitam primi sensere ruinam,"
            },
            {
                "verse": "Se quotiens tumidis infert discordia regnis."
            },
            {
                "verse": "At te, que tantis deiectum casibus ante"
            },
            {
                "verse": "Viderat, illa eadem Patavis et ab hoste reversum"
            },
            {
                "verse": "Excipit urbs, positis inter sua menia castris."
            },
            {
                "verse": "Non impune quidem tanti iactura doloris"
            },
            {
                "verse": "Affuit, aut illi parvo stetit impia sevi"
            },
            {
                "verse": "Ira ducis. nam que cupidis amplexibus olim"
            },
            {
                "verse": "Foverat et dulci gaudens nutrivit amore,"
            },
            {
                "verse": "Heroum meminit vidisse cadavera turpi"
            },
            {
                "verse": "In medio detrunca foro. proh debita merces"
            },
            {
                "verse": "Obsequiis meritusque labor! tu nempe furentem"
            },
            {
                "verse": "Talibus atque aliis saciasti cedibus iram."
            },
            {
                "verse": "Non externa quidem Scythicove latentia ponto,"
            },
            {
                "verse": "Aut Libici peregrina soli tua crimina facta,"
            },
            {
                "verse": "Cimbre, cano, genus unde meum et natalis origo,"
            },
            {
                "verse": "Unde michi patria est. o fatis semper iniquis,"
            },
            {
                "verse": "O tristi fundata loco bona menia nunquam"
            },
            {
                "verse": "Servili caritura iugo neque tabe nocentis"
            },
            {
                "verse": "Invidie! vos hinc Patavus premit, inde modesto"
            },
            {
                "verse": "Poplite lenis Athes, qualis deprensa duobus"
            },
            {
                "verse": "Agna lupis geminosve inter prostrata leones"
            },
            {
                "verse": "Cerva cadit, quam nunc morsu, modo sauciat alter"
            },
            {
                "verse": "Unguibus inque vicem rapiunt, sibi fortior illam"
            },
            {
                "verse": "Occupat, et socio predam negat improbus actor."
            },
            {
                "verse": "Ut lenita parum rigido de pectore cessit"
            },
            {
                "verse": "Ira ferox paulumque tuus, iam cede peracta,"
            },
            {
                "verse": "Elanguens in corde dolor mitescere cepit,"
            },
            {
                "verse": "Sollicitum revocans animum, iam rebus agendis"
            },
            {
                "verse": "Mentis in arcano tecum sermone trahebas,"
            },
            {
                "verse": "Precipites rerum motus viteque labores"
            },
            {
                "verse": "Humane, regnique graves a culmine lapsus,"
            },
            {
                "verse": "Perpetuumque decus nunquam, mortique gravatum"
            },
            {
                "verse": "Omne genus, superaque bonos in sede locandos,"
            },
            {
                "verse": "Inque ima tellure malos. sic conscia tecum"
            },
            {
                "verse": "Divino perculsa metu mens sacra docebat."
            },
            {
                "verse": "Tanta sed in latebris vitiorum perdita moles"
            },
            {
                "verse": "Obstitit, et levium flagrans sitis improba rerum,"
            },
            {
                "verse": "Omnis ut in preceps stimulis agitatus iniquis"
            },
            {
                "verse": "Langueret pietatis amor. iam sceptra tenere"
            },
            {
                "verse": "Multa iuvat gladioque truci sevire per omnes,"
            },
            {
                "verse": "Qui tibi fas gratumque nefas, et cuncta licere"
            },
            {
                "verse": "Posse negant. suberat tanti memorata doloris"
            },
            {
                "verse": "Causa recens graviorque nove iactura repulse."
            },
            {
                "verse": "Protinus in furias subita vexatus ab ira,"
            },
            {
                "verse": "Mota iubes suetos bellis tua signa clientes"
            },
            {
                "verse": "Inde sequi, Patavique dolens ablata relinquis"
            },
            {
                "verse": "Menia. stat fixum cordi instaurare furorem,"
            },
            {
                "verse": "Et luere immeritas a te sine vindice penas"
            },
            {
                "verse": "Polidamanteos Phrigia cum stirpe nepotes."
            },
            {
                "verse": "Talibus intentum curis scelerique labantem"
            },
            {
                "verse": "Excipit assueto famulans Verona tumultu."
            },
            {
                "verse": "Nec mora, Letheas ne mens levis hauriat undas"
            },
            {
                "verse": "Propositumque nefas animo cadat, impius omnes"
            },
            {
                "verse": "Captivos, quos Euganeis a finibus olim"
            },
            {
                "verse": "Servilis nunc versus amor socia agmina bellis"
            },
            {
                "verse": "Fecerat, in varias damnasti occumbere mortes."
            },
            {
                "verse": "Quorum pars gladio cecidit percussa furenti,"
            },
            {
                "verse": "Pars laqueis, sed magna virum langore supremo"
            },
            {
                "verse": "Carceris in tenebris periit, pars cetera flammis"
            },
            {
                "verse": "Et consumpta rogo. paucis lenita pepercit"
            },
            {
                "verse": "Ira ferox. sic interiit miserabile vulgus"
            },
            {
                "verse": "Auctoris Phrigii, sic sors premit aspera multos"
            },
            {
                "verse": "Insontes, sic et gnati delicta parentum"
            },
            {
                "verse": "Sepe luunt. hac lege sacer diiudicat Ordo."
            },
            {
                "verse": "Ut vero immensam satiasti cedibus iram,"
            },
            {
                "verse": "Placatusque furor post crimina tanta quievit,"
            },
            {
                "verse": "Pronus ad Hesperios, vicinaque Pergama, fasces"
            },
            {
                "verse": "Intentos animi motus et lumina pandis,"
            },
            {
                "verse": "Si qua doli posses aut diri semina belli"
            },
            {
                "verse": "Inserere, aut populis pacem turbare quietis."
            },
            {
                "verse": "Sed tamen ante alias, quas nunc Ligur implicat urbes,"
            },
            {
                "verse": "Una placet, fortis retinens cognomina Brixi,"
            },
            {
                "verse": "Que tibi, victa dolis, et iniquo numine tandem"
            },
            {
                "verse": "Succubuit, dominique tulit mandata superbi."
            },
            {
                "verse": "Deinde putans alios facili virtute rebelles"
            },
            {
                "verse": "Exuperare, illam moliris fraudibus urbem,"
            },
            {
                "verse": "Cui bicolor, mediamque gerens in tergore lanam,"
            },
            {
                "verse": "Sus fecunda suis sub eodem vellere natis"
            },
            {
                "verse": "Nomen ab invento primum dedit indica monstro."
            },
            {
                "verse": "Quam celer expositis cupiens invadere fatis"
            },
            {
                "verse": "Castra moves, tecumque duces sociatus heriles"
            },
            {
                "verse": "Trans Aduam tua signa geris. sic fata ferebant"
            },
            {
                "verse": "Ausa repentinos tecum concludere fines."
            },
            {
                "verse": "At contra intrepidus medios adversa per agros"
            },
            {
                "verse": "Agmina bina trahens claro Martinus ab ortu"
            },
            {
                "verse": "Turrigere prolis, valido te marte fugatum"
            },
            {
                "verse": "Reppulit inque cavo superato fluminis alveo"
            },
            {
                "verse": "Occupat. extreme prohibebat littora ripe"
            },
            {
                "verse": "Plebe Cremona potens. iam nec pugnare nec ulla"
            },
            {
                "verse": "Parte fugam simulare licet, dumque anxius omnem"
            },
            {
                "verse": "Conciperes in corde metum, gravis ecce sinistrum"
            },
            {
                "verse": "Missa pedem tenui traiecit arundine stridens"
            },
            {
                "verse": "Tragula. deinde caput fracto collisa cerebro"
            },
            {
                "verse": "Clava tuum subitas oculis in morte latebras"
            },
            {
                "verse": "Attulit. heu magnis olim decorate triumphis,"
            },
            {
                "verse": "Alterius nunc preda, tuo comprensus ab hoste"
            },
            {
                "verse": "Duceris, et tutam Suncini raptus ad arcem"
            },
            {
                "verse": "Depositum non vile, dato custode, fuisti."
            },
            {
                "verse": "Illic summa ferunt peragentem tristia nullis"
            },
            {
                "verse": "Incaluisse cibis, avidumque occumbere morti"
            },
            {
                "verse": "Oblatas sprevisse dapes mediceque paratam"
            },
            {
                "verse": "Artis opem, tumidumque oculis et fronte superba"
            },
            {
                "verse": "Execrasse deos omnes ac mitia celi"
            },
            {
                "verse": "Numina, et inferno tantum debere parenti"
            },
            {
                "verse": "Quod superest. tandem absumptis iam viribus, imo"
            },
            {
                "verse": "Commendata Iovi totiens, ablata refugit"
            },
            {
                "verse": "Umbra ferox Stygiasque haud indignata tenebras"
            },
            {
                "verse": "Sponte subit multumque illis valet improba regnis."
            },
            {
                "verse": "At brevis impositum tumulo premit urna cadaver."
            },
            {
                "verse": "Labitur interea vicinas fama per urbes;"
            },
            {
                "verse": "Inter alias, primumque duces aggressa verendos,"
            },
            {
                "verse": "Talibus intentas vulgi rumoribus aures"
            },
            {
                "verse": "Allicit, et rigidum bello cecidisse tyrannum"
            },
            {
                "verse": "Iam studiosa refert. tantis stupet anxia dictis"
            },
            {
                "verse": "Turba dolens, vixque ausa negat prostrasse timendum"
            },
            {
                "verse": "Fata virum. pars esse putat, tacitoque recondit"
            },
            {
                "verse": "Pectore, et ut rata sint votis ea dicta precatur"
            },
            {
                "verse": "Numina magna deum. que dum mage flagitat ardens,"
            },
            {
                "verse": "Ne sit inane, tamen metuit. sic lubrica mentes"
            },
            {
                "verse": "Spes trahit humanas avidis contraria votis."
            },
            {
                "verse": "At non vana fides dubiis suspensa relatis"
            },
            {
                "verse": "Albrico fuit aut fictis male credita verbis."
            },
            {
                "verse": "Certa quidem facti series sibi visa repente"
            },
            {
                "verse": "Et tremor admonuit, subitoque impressa medullas"
            },
            {
                "verse": "Solliciti formido status, nec prelia tantum"
            },
            {
                "verse": "Germani confusa sui, sed cede cruenta"
            },
            {
                "verse": "Ipsum inter medios, nullis parcentibus, hostes"
            },
            {
                "verse": "Occubuisse neci, et gelidis male concipit umbris"
            },
            {
                "verse": "Et dubitare nequit. nondum illum fama peremptum"
            },
            {
                "verse": "Dixerat. ah, quoties pestis presaga future"
            },
            {
                "verse": "Mens hominis, dum multa levi sub imagine versat,"
            },
            {
                "verse": "Fit vates sibi, vera nimis, quodque ipsa veretur"
            },
            {
                "verse": "Ante oculos manet assiduum, semperque timoris"
            },
            {
                "verse": "In peius stat prona fides! tum certior aures"
            },
            {
                "verse": "Pulsabat modico discurrens fama relatu,"
            },
            {
                "verse": "Cum sibi diffidens, post fratris vana perempti"
            },
            {
                "verse": "Presidia, oppressam Tarvici protinus urbem"
            },
            {
                "verse": "Deseruit. tutamque iugo Zenonis in arcem"
            },
            {
                "verse": "It profugus, natisque suis et prole recepta"
            },
            {
                "verse": "Cum socii consorte thori, se credidit altis"
            },
            {
                "verse": "Murorum latebris, populi ne dira furentis"
            },
            {
                "verse": "Impetuosa nimis rabies seviret in illum"
            },
            {
                "verse": "Progeniemque suam. sed quis vitare ruinas"
            },
            {
                "verse": "Previsosque deis lapsus, aut vertere posset"
            },
            {
                "verse": "Fatorum leges divino robore fixas?"
            },
            {
                "verse": "Protinus armorum furiis, bellique tumultu."
            },
            {
                "verse": "Excitat ultrices scelerum, quas implicat, urbes"
            },
            {
                "verse": "Marchia. tunc paribus coeunt ardentia votis"
            },
            {
                "verse": "Agmina, nec summas metuunt invadere turres"
            },
            {
                "verse": "Aut ferro pulsare gravi. stat cede cruenta"
            },
            {
                "verse": "Tam nocuum delere genus. iam miles, aperto"
            },
            {
                "verse": "Effusus campo, nitidis fulgebat in armis,"
            },
            {
                "verse": "Et pedes ipse, levi montis super ardua cursu,"
            },
            {
                "verse": "Nitebatur ovans tectusque umbone sinistram"
            },
            {
                "verse": "Ibat, ut obsessum muris comprehenderet hostem."
            },
            {
                "verse": "Difficilis tamen ante labor, paulumque morata est"
            },
            {
                "verse": "Ingressi fortuna loci. sed numina tandem"
            },
            {
                "verse": "Permisere aditum, captamque irrupit in arcem"
            },
            {
                "verse": "Victor, et oppressum vinclis cum prole nocenti"
            },
            {
                "verse": "Albricum trahit in medios, heu turpiter! hostes."
            },
            {
                "verse": "Hic finis fatorum eius, stirpisque nefande"
            },
            {
                "verse": "Exitium crudele nimis. deleta propago"
            },
            {
                "verse": "Nobilis interiit nullo reparabilis evo."
            }
        ]
    ]
}