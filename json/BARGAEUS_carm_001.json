{
    "author": "Bargeo",
    "title": "carmina",
    "url": "http://www.poetiditalia.it/texts/BARGAEUS|carm|001",
    "text": [
        [],
        [
            {
                "verse": "Haec, mihi quae faciles dictarunt carmina Musae,"
            },
            {
                "verse": "Dum florens aetas lusibus apta foret,"
            },
            {
                "verse": "Ferdinande tuis quamvis indigna putarim"
            },
            {
                "verse": "Auribus atque ullus queis habeatur honos,"
            },
            {
                "verse": "Qualiacumque tamen statui tibi mittere, ut unum"
            },
            {
                "verse": "Te victura diu, te moritura colant."
            },
            {
                "verse": "Nam cui me fortuna prius, mox grata voluntas"
            },
            {
                "verse": "Addixit multis demeruitque bonis,"
            },
            {
                "verse": "Huic nostrae par est horae famulentur et haud me"
            },
            {
                "verse": "Immemorem tanti testificentur heri."
            },
            {
                "verse": "Quem iam nec tristes casus, neque prospera rerum"
            },
            {
                "verse": "Eventa e nostro corde fugare queant."
            },
            {
                "verse": "Quod, nisi Pierides et vatum numen Apollo"
            },
            {
                "verse": "Abnuerint numeris rursus adesse meis,"
            },
            {
                "verse": "Ipse olim vitae quibus illustraveris actis"
            },
            {
                "verse": "Praesentem aetatem fama loquetur anus."
            }
        ],
        [
            {
                "verse": "Quantum picturae statuisque poemata praestent,"
            },
            {
                "verse": "O Dux magnorum maxime Cosme Ducum,"
            },
            {
                "verse": "Inde patet: quod quae Cous iam pinxit Apelles,"
            },
            {
                "verse": "Quaeque adeo excudit marmora et aera Myron,"
            },
            {
                "verse": "Praeterquam brevibus quod tum conclusa fuerunt"
            },
            {
                "verse": "Finibus et populo vix bene nota suo,"
            },
            {
                "verse": "Cuncta etiam externis cecidere eversa sub armis,"
            },
            {
                "verse": "Ac nunc perpetua condita nocte latent."
            },
            {
                "verse": "Sed quae Virgilius, quae quondam scripsit Homerus,"
            },
            {
                "verse": "Quaeve alii Aoniis turba sacrata choris,"
            },
            {
                "verse": "Praeterquam totum quod se effudere per orbem"
            },
            {
                "verse": "Fecere et numeris omnia plena suis:"
            },
            {
                "verse": "Nunc quoque post tantum tempus, post secula mille,"
            },
            {
                "verse": "Postque tot Italiae bella cruenta, vigent."
            },
            {
                "verse": "Cumque iis Aeneas Tros et Pellaeus Achilles"
            },
            {
                "verse": "Sisyphiusque Ithacus docta per ora volant."
            },
            {
                "verse": "Nec minus Augusti nomen divina celebrat"
            },
            {
                "verse": "Fama atque insigni cum pietate colit:"
            },
            {
                "verse": "Tu quoque, mirandis cuius virtutibus astra"
            },
            {
                "verse": "(Ne meritas laudes deterat ulla dies)"
            },
            {
                "verse": "Iam vatem peperere: fave Dux optime vati,"
            },
            {
                "verse": "Cuius carminibus iam redivivus honos"
            },
            {
                "verse": "Heroum surgat, proprio qui sanguine quondam"
            },
            {
                "verse": "Solverunt patrios obsidione lares,"
            },
            {
                "verse": "Innumerasque animas leto fudere per agros,"
            },
            {
                "verse": "Quos rigat et Minio Tuscus et Arnus aquis."
            },
            {
                "verse": "Ulturus Cimbros tunc cum Radagasus avosque"
            },
            {
                "verse": "Duxerat e Scythia millia multa virum."
            },
            {
                "verse": "Iamque adeo foedis Italas affecerat urbes"
            },
            {
                "verse": "Cladibus atque ipsi moenia multa solo"
            },
            {
                "verse": "Aequarat Divumque everterat aurea templa,"
            },
            {
                "verse": "Inque dies caedes accumulare novas"
            },
            {
                "verse": "Ibat: nec pueris senibusque trementibus aevo,"
            },
            {
                "verse": "Nec nuribus parcens virginibusque piis."
            },
            {
                "verse": "Quam tu tum faciem rerum (Dux magne) fuisse,"
            },
            {
                "verse": "Italiam gemitus quosve dedisse putas?"
            },
            {
                "verse": "Italiam regum sedem heroumque parentem"
            },
            {
                "verse": "Assuetamque orbis totius esse caput."
            },
            {
                "verse": "Ille, velut coelo demissum fulmen ab alto,"
            },
            {
                "verse": "Quod cinctum nimbis turbinibusque ruit,"
            },
            {
                "verse": "Et veteres imis radicibus eruit ornos"
            },
            {
                "verse": "Involuitque atris ignibus omne nemus:"
            },
            {
                "verse": "Quaqua ibat fusurus opes viresque Quiritum,"
            },
            {
                "verse": "Consuerat ferro late aperire viam."
            },
            {
                "verse": "Omnia lugebant subita prostrata ruina:"
            },
            {
                "verse": "Inque animis hominum nil nisi terror erat."
            },
            {
                "verse": "Ipsaque, quae summis in montibus oppida sese"
            },
            {
                "verse": "Munierant armis praesidioque loci,"
            },
            {
                "verse": "Adventanti hosti subito reclusa patebant,"
            },
            {
                "verse": "Ne luerent parvae supplicium inde morae."
            },
            {
                "verse": "Tu sola haud amplis etiam tum moenibus aucta"
            },
            {
                "verse": "Amnis et haud medio dissociata vado,"
            },
            {
                "verse": "Barbariem portis excludere es ausa furentem,"
            },
            {
                "verse": "Primaque Teutonicas spernere Flora minas."
            },
            {
                "verse": "Illa vias aditusque omnes insederat, illa"
            },
            {
                "verse": "Implerat quantum vallis utrinque patet."
            },
            {
                "verse": "Nec collis, despectat agros unde alta virentes"
            },
            {
                "verse": "Faesula, non multo milite tectus erat."
            },
            {
                "verse": "Omnia complerant acies iuga montium et omnia"
            },
            {
                "verse": "Aere renidebant, esset ubi orta dies."
            },
            {
                "verse": "Timpanaque horribilesque tubae strepitus frementum"
            },
            {
                "verse": "Excibant fortes ad fera bella duces."
            },
            {
                "verse": "Inter quos gestans primos Radagasus honores"
            },
            {
                "verse": "Cimbrorum ex alto sanguine natus, ait:"
            },
            {
                "verse": "\"Ergo ne tot menses urbem oppugnabimus unam?"
            },
            {
                "verse": "Nec dabitur manibus diripienda meis?"
            },
            {
                "verse": "Et, cui non ausa est lectas opponere vires"
            },
            {
                "verse": "Intranti Italiam Roma superba suas,"
            },
            {
                "verse": "Se longas fecisse moras Florentia dicet?"
            },
            {
                "verse": "Imprimet et tantum dedecus ista Getis?"
            },
            {
                "verse": "Ite igitur socii, certatim invadite muros,"
            },
            {
                "verse": "Vosque illuc per vim desiluisse iuvet."
            },
            {
                "verse": "Vivida non amat ex aequo concurrere virtus,"
            },
            {
                "verse": "Nec tales animos Vistula et Ister alunt.\""
            },
            {
                "verse": "Sic dicens pariter se suscitat acer in armis"
            },
            {
                "verse": "Cunctamque ad muros cogit adire manum."
            },
            {
                "verse": "Illa volat: circumque omnes cinxere corona,"
            },
            {
                "verse": "Seque alius alium calce terente premunt."
            },
            {
                "verse": "Missilia extemplo iaciuntur tela facesque,"
            },
            {
                "verse": "Et glans in morem grandinis acta ruit."
            },
            {
                "verse": "Saxa pluunt lapidesque graves, queis icta fatiscunt"
            },
            {
                "verse": "Moenia, queis domum tecta trabesque labant."
            },
            {
                "verse": "Completur iaculis coelum levibusque sagittis,"
            },
            {
                "verse": "Et multo scalas milite turba gravat."
            },
            {
                "verse": "Quarum aliae substant stabiles et summa capessunt,"
            },
            {
                "verse": "Fractae aliae rursus deiiciuntur humi."
            },
            {
                "verse": "Dumque adeo coeunt una virtusque pudorque,"
            },
            {
                "verse": "Et saevas properant quisque subire vices:"
            },
            {
                "verse": "Hi se ut defendant, illi potiantur ut urbe,"
            },
            {
                "verse": "Ingentes fossas corpora caesa replent."
            },
            {
                "verse": "Atque ipsi in muris vix iam consistere cives,"
            },
            {
                "verse": "Vix iam praesidio turribus esse queunt."
            },
            {
                "verse": "Accurrunt matresque simul teneraeque puellae,"
            },
            {
                "verse": "Atque ope pugnantes, qua pote quaeque, iuvant."
            },
            {
                "verse": "Haec liquida festina pices, haec tela facesque,"
            },
            {
                "verse": "Haec multo calidas igne ministrat aquas."
            },
            {
                "verse": "Est et quae vino vires revocatque fovetque,"
            },
            {
                "verse": "Et tempestivos suggerit usque cibos."
            },
            {
                "verse": "Ipse tamen semper magis ac magis integer hostis"
            },
            {
                "verse": "Ingruit et iam iam moenia victor habet."
            },
            {
                "verse": "Tum vero acceptus coelo et gratissimus unus"
            },
            {
                "verse": "Aeternoque hominum Coelicolumque patri,"
            },
            {
                "verse": "Zenobius, qui post heroibus additus astra"
            },
            {
                "verse": "Accolit, et precibus rite vocatus adest:"
            },
            {
                "verse": "Suspiciens stellas supplex et ad aethera tendens"
            },
            {
                "verse": "Brachia, sollicito fudit ab ore preces."
            },
            {
                "verse": "\"O, qui saepe alias, Divum Rex magne, tulistis"
            },
            {
                "verse": "Afflictis rebus commiseratus opem,"
            },
            {
                "verse": "Si te cura subit nostrae nunc ulla salutis,"
            },
            {
                "verse": "Ararum tua si pectora tangit honos:"
            },
            {
                "verse": "Aspice quam magnis hostis tuus irruat ausis,"
            },
            {
                "verse": "Quam ferus in populum saeviat ille pium."
            },
            {
                "verse": "Nec prosunt turres, nec propugnacula nobis,"
            },
            {
                "verse": "Nec pinnae auxilium, nec tabulata ferunt."
            },
            {
                "verse": "Ipsaque deficiunt animi fortissima corda:"
            },
            {
                "verse": "Et nostro tellus sanguine tincta madet."
            },
            {
                "verse": "Aspice summe pater: nec, si qua admisimus, usquam"
            },
            {
                "verse": "Avertant oculos impia facta tuos."
            },
            {
                "verse": "Et simul immanes depelle a manibus hostes,"
            },
            {
                "verse": "Depelle a templis tela avidasque faces."
            },
            {
                "verse": "Haec mecum pueri insontes castaeque puellae,"
            },
            {
                "verse": "Et timidae matres invalidique senes,"
            },
            {
                "verse": "Haec eadem, sacrum quarum caput infula cingit,"
            },
            {
                "verse": "Orant et lachrymis ora sinusque rigant."
            },
            {
                "verse": "Annua sic haec lux reparatae festa salutis"
            },
            {
                "verse": "Aeternum ante aras luceat alma tibi."
            },
            {
                "verse": "Testeturque isto surgens de nomine templum,"
            },
            {
                "verse": "Templum ingens, multa et relligione sacrum,"
            },
            {
                "verse": "Te iam captam urbem certae eripuisse ruinae"
            },
            {
                "verse": "Civibus et muros restituisse suos\"."
            },
            {
                "verse": "Haec ille. Et refici vires in praelia pubes"
            },
            {
                "verse": "Sensit et est membris additus inde vigor."
            },
            {
                "verse": "Ergo alacris iuvenum manus emicat et petit ultro"
            },
            {
                "verse": "Arma pharetratis obvia ferre Getis."
            },
            {
                "verse": "Spondet et egregia virtute innixa futurum,"
            },
            {
                "verse": "Ipsa ut barbaricum fundat agatque globum,"
            },
            {
                "verse": "Si subito hinc atque hinc portis egressa reclusis"
            },
            {
                "verse": "Hostis in aversi terga repente ruat."
            },
            {
                "verse": "Id verum patrum vix concedente senatu"
            },
            {
                "verse": "Impetrat, atqui erat iis haec reliqua una salus."
            },
            {
                "verse": "Protinus illa igitur portis erumpit apertis,"
            },
            {
                "verse": "Et multum madidam sanguine tingit humum."
            },
            {
                "verse": "Territus a muris confestim avertitur hostis:"
            },
            {
                "verse": "Nec dux ipse potest iam cohibere fugam."
            },
            {
                "verse": "\"State viri: mihi capta luet Florentia poenas"
            },
            {
                "verse": "Et iam iam labem templa domusque dabunt."
            },
            {
                "verse": "Efficite exemplo reliquis sit ut urbibus una haec,"
            },
            {
                "verse": "Et tutum vobis hinc patefiat iter."
            },
            {
                "verse": "Hic vos, hic, inquam, victricia signa Getarum"
            },
            {
                "verse": "In Capitolini sistitis arce Iovis\"."
            },
            {
                "verse": "Sic socios Radagase tuos hortaris. At illos"
            },
            {
                "verse": "Urget anhelantes versaque terga ferit"
            },
            {
                "verse": "Tusca phalanx, cuius princeps insignibus armis"
            },
            {
                "verse": "Agmen agens Medix ibat et altus equo."
            },
            {
                "verse": "Imperii Medix ductum cognomen ab Oscis,"
            },
            {
                "verse": "Cognomen, quod non deleat ulla dies;"
            },
            {
                "verse": "Ibat, et in turmas animis tendebat avitis;"
            },
            {
                "verse": "Inque ore inque oculis ignis et ardor erat."
            },
            {
                "verse": "Fulgebant longe in media mala aurea parma,"
            },
            {
                "verse": "Quae quondam Hesperidum mala fuisse ferunt,"
            },
            {
                "verse": "Tempore quo Mauros inter fortissimus omnes"
            },
            {
                "verse": "Imperium Libycus forte regebat Atlas."
            },
            {
                "verse": "Illa sua assidue servabat in arbore torvus"
            },
            {
                "verse": "Atque ardens oculis tergoribusque draco."
            },
            {
                "verse": "Non noctu, non luce umquam fera lumina somno"
            },
            {
                "verse": "Claudere, non alio flectere suetus iter,"
            },
            {
                "verse": "Sed ramis haerere vigil custosque tueri"
            },
            {
                "verse": "Aurum: atque hospitibus maximus esse metus."
            },
            {
                "verse": "Horrendum trifidis lambebat sibila linguis"
            },
            {
                "verse": "Ora, etiam si quem viderat ire procul."
            },
            {
                "verse": "At bonus Alcides nec longa volumina caudae,"
            },
            {
                "verse": "Nec timuit multis terga cruenta notis."
            },
            {
                "verse": "Sed clava aggressus vigilantem ac torva tuentem"
            },
            {
                "verse": "Perculit, haud dubio marte deditque neci."
            },
            {
                "verse": "Malaque decerpens Tyrrhenum avexit ad Arnum,"
            },
            {
                "verse": "Faesula cum a tanto est aedificata duce;"
            },
            {
                "verse": "Faesula, cui nullo moriturum nomen in aevo"
            },
            {
                "verse": "Indidit Atlantis filia pulchra senis."
            },
            {
                "verse": "Quam nempe et captam cum iam victoris amore"
            },
            {
                "verse": "Discessuram a se cerneret altus Atlas:"
            },
            {
                "verse": "\"I, felix mea nata (inquit) comes Herculis et te"
            },
            {
                "verse": "In Tuscis tanto sub duce siste iugis."
            },
            {
                "verse": "Malaque, quae nostris coniux tuus abstulit hortis,"
            },
            {
                "verse": "Seque relaturum forsitan esse putat"
            },
            {
                "verse": "Argolicum ad regem, soli tibi nata relinquet;"
            },
            {
                "verse": "Et dicet: - Magni haec pignora amoris habe,"
            },
            {
                "verse": "Quae mox et nati et natorum a stirpe nepotes"
            },
            {
                "verse": "Servent, et gentis sint decora alta meae -\"."
            },
            {
                "verse": "Haec ille. Et Tuscos cum primum venit ad agros,"
            },
            {
                "verse": "Uxori Alcides aurea mala dedit."
            },
            {
                "verse": "Ac mox discedens: \"Ferat haec, mea Faesula (dixit),"
            },
            {
                "verse": "Quicumque e nostro sanguine natus erit\"."
            },
            {
                "verse": "Illa igitur scuto Medicem impressa gerentem"
            },
            {
                "verse": "Ut procul aspexit dux Radagasus, ait:"
            },
            {
                "verse": "\"Hic, inquam, hic Scythicos qui nunc fulgente maniplos"
            },
            {
                "verse": "Aere fugat, nostro caesus ab ense cadat."
            },
            {
                "verse": "Et, quae nunc auro fert illita mala micante,"
            },
            {
                "verse": "Iam nunc de domini tincta cruore ferat\"."
            },
            {
                "verse": "Sic fatus iuvenem aggreditur. Petit ille petentem,"
            },
            {
                "verse": "Armaque et audaces miscet uterque manus."
            },
            {
                "verse": "Cumque adeo multis confossi pectora plagis"
            },
            {
                "verse": "Sanguine sparsissent arma suosque sinus,"
            },
            {
                "verse": "Concidit in medio certamine barbarus hostis,"
            },
            {
                "verse": "Et viridem moriens ore momordit humum."
            },
            {
                "verse": "At Medix exemplum urbi gentique domoque"
            },
            {
                "verse": "Ipse suae et specimen grande futurus abit."
            },
            {
                "verse": "Quaeque auri multo splendebant mala colore,"
            },
            {
                "verse": "Rettulit ad cives sanguinolenta suos."
            },
            {
                "verse": "Ac nunc ut facti semper monimenta supersint,"
            },
            {
                "verse": "Scutum auro fulget, sanguine mala rubent."
            },
            {
                "verse": "Quae quantum nostro splendescere carmine possint,"
            },
            {
                "verse": "O Dux magnorum maxime Cosme Ducum,"
            },
            {
                "verse": "Quantum antiqua queat Medicum domus, inclyta quantum"
            },
            {
                "verse": "Innumeris virtus se tua tollere avis,"
            },
            {
                "verse": "Conatus ni dura meos fregisset egestas,"
            },
            {
                "verse": "Iam foret in toto notius orbe nihil."
            },
            {
                "verse": "Et tamen hac in re cunctas impendimus horas,"
            },
            {
                "verse": "Quas licet, et carmen pangimus omne tibi."
            },
            {
                "verse": "Forsan et hoc inter tua tot decora inclyta parvum"
            },
            {
                "verse": "Non erit in longa posteritate decus."
            }
        ],
        [
            {
                "verse": "Quod tibi nondum etiam grates persolvimus ullas,"
            },
            {
                "verse": "Ullaque nec nostri munera detulimus"
            },
            {
                "verse": "Ingenii, tanto quae par fuit intervallo"
            },
            {
                "verse": "Mittere, non parvi foenoris aucta mora,"
            },
            {
                "verse": "Nolim id me fecisse putes, quod fastus inani"
            },
            {
                "verse": "Vento inflet multumque ipse mihi tribuam,"
            },
            {
                "verse": "Aut quoniam omnino vita iam deside fractus"
            },
            {
                "verse": "Ipse mei nusquam sim memor officii:"
            },
            {
                "verse": "Officii, cuius capient oblivia me tum"
            },
            {
                "verse": "Denique, cum in noctem lumina perpetuam"
            },
            {
                "verse": "Occludam, neque iam quicquam coelestibus ullis"
            },
            {
                "verse": "Debentem ipsa suo terra teget gremio."
            },
            {
                "verse": "Sed quia tantarum memet praeconia laudum"
            },
            {
                "verse": "Et numeris abs te carminibusque tuis"
            },
            {
                "verse": "Mandata et magnum in primis testantia amorem,"
            },
            {
                "verse": "Quem meus in te mi conciliavit amor"
            },
            {
                "verse": "Perpetuus, suspensum animum tenuere, tuo qua"
            },
            {
                "verse": "Merces ingenti munere digna foret,"
            },
            {
                "verse": "Quam me pro innumeris meritis proque indole tanti"
            },
            {
                "verse": "Ingenii expensam ferre tibi esset opus."
            },
            {
                "verse": "Nec te incusare et tacite reprehendere posses,"
            },
            {
                "verse": "Quod, quae vix magnis vatibus attribuas,"
            },
            {
                "verse": "Sic mi impertieris, ut quamquam conscia mens est"
            },
            {
                "verse": "Ipsa sibi, talem me tamen esse rear,"
            },
            {
                "verse": "Beroi, qualem tua pagina praedicat et me"
            },
            {
                "verse": "Decipere hac animum credulitate iuvet."
            },
            {
                "verse": "Sed certe (quid enim dubitem tibi dicere verum?"
            },
            {
                "verse": "Aut quid, quod notum est omnibus, inficier?)"
            },
            {
                "verse": "Me mea Castaliae cultissima numina quondam"
            },
            {
                "verse": "Squalentem ignavo deseruere situ"
            },
            {
                "verse": "Et longum dixere vale; quia rarior arteis"
            },
            {
                "verse": "Illarum, meus ut mos erat ante, colo:"
            },
            {
                "verse": "Frigidaque obrepens membrisque animoque senecta"
            },
            {
                "verse": "Inculti vireis atterit ingenii;"
            },
            {
                "verse": "Quodque poetarum commercia grata frequentem"
            },
            {
                "verse": "Interdum atque ipsi me mihi surripiam,"
            },
            {
                "verse": "Inque nemus sylvamque abdam, quae plurima Phoebo"
            },
            {
                "verse": "Floret et aeternis perstrepit alitibus,"
            },
            {
                "verse": "Increpat, et rudibus vix hos inscribere chartis,"
            },
            {
                "verse": "Quos tibi nunc meditor, versiculos patitur."
            },
            {
                "verse": "Huc etiam accedit, quod postquam Hetruria bello est"
            },
            {
                "verse": "Vexata atque atris litibus implicuit"
            },
            {
                "verse": "Roma orbem armorumque innexuit improba causas,"
            },
            {
                "verse": "Et pax exul abit finibus Ausoniis,"
            },
            {
                "verse": "Nullus honos Musis, ratio non ulla laborum"
            },
            {
                "verse": "Est habita et nulli praemia proposita"
            },
            {
                "verse": "Doctrinae et studiis merces ablata bonarum"
            },
            {
                "verse": "Artium et earumdem semper amica parens"
            },
            {
                "verse": "Concidit, heu, regum larga et prolixa voluntas,"
            },
            {
                "verse": "Nilque adeo, quo se iam tueantur, habent."
            },
            {
                "verse": "Non secus ac Scythiae cum barbarus incola terrae"
            },
            {
                "verse": "Everso Latii funditus imperio"
            },
            {
                "verse": "Obtinuit regnum in media (proh dedecus) urbe,"
            },
            {
                "verse": "Pressit et Italiae libera colla iugo,"
            },
            {
                "verse": "Expulsisque bonis procul undique disciplinis,"
            },
            {
                "verse": "Invasit foedans omnia barbaries."
            },
            {
                "verse": "Quare, etsi forsan non infeliciter arteis"
            },
            {
                "verse": "Tractarem quondam maxime Phoebe tuas"
            },
            {
                "verse": "Carminaque assidue canerem, nunc fractus et expes"
            },
            {
                "verse": "Huius curam omnem deposui studii."
            },
            {
                "verse": "Quo tamen ut residemque animum ingeniumque labori"
            },
            {
                "verse": "Desuetum multo tempore post revocem,"
            },
            {
                "verse": "Saepe precor Musas supplex, dent se mihi quales"
            },
            {
                "verse": "Tum dederant, cum aetas florida ver ageret"
            },
            {
                "verse": "Atque incredibili laudum flagraret amore"
            },
            {
                "verse": "Speque bona in primis credula sese aleret."
            },
            {
                "verse": "Quod certe ipse quidem valde cupioque voloque,"
            },
            {
                "verse": "Si quid valde alias, aut volui, aut cupii,"
            },
            {
                "verse": "Non satis ut tantum faciam tibi, cui satis uni"
            },
            {
                "verse": "In primis factum magnopere esse volo,"
            },
            {
                "verse": "Verum ut, quae in manibus multos male providus annos"
            },
            {
                "verse": "Informata habeo, protinus absolvam"
            },
            {
                "verse": "Perpoliamque acri tandem simul omnia lima et"
            },
            {
                "verse": "Nil imperfectum, nil rude sit reliquum."
            },
            {
                "verse": "Atque hoc si mihi contingat votumque secundent"
            },
            {
                "verse": "Hoc mihi si vatum numina Pierides,"
            },
            {
                "verse": "Pendebit mea tum sublimi e fornice templi"
            },
            {
                "verse": "Fistula et haud uno tibia nota sono."
            },
            {
                "verse": "Tuque adeo meritas possis ibi dicere laudes"
            },
            {
                "verse": "Et de me carmen condere veridicum,"
            },
            {
                "verse": "Postera quod quondam secum mirabitur aetas"
            },
            {
                "verse": "Ullaque non umquam secla perire sinent."
            },
            {
                "verse": "Nunc itaque ingentem vestigia pone Maronem"
            },
            {
                "verse": "Certa preme et nullum suspice praeterea."
            },
            {
                "verse": "Illum unum admirare, unum cole, et, ut facis, unum"
            },
            {
                "verse": "Esse putes, reliquis quem omnibus anteferas."
            },
            {
                "verse": "Atque ita, quas laudes large mihi contribuisti,"
            },
            {
                "verse": "Convenient in te tum magis atque magis."
            },
            {
                "verse": "Iisque adeo, quae tum facies, assurget Homerus"
            },
            {
                "verse": "Carminibus, dum acres cogit in arma duces,"
            },
            {
                "verse": "Congressumque tuum non dedignabitur Orpheus,"
            },
            {
                "verse": "Orpheus Oeagri filius Ismarii."
            },
            {
                "verse": "Qui cum nec Stygia Eurydicem revocare palude"
            },
            {
                "verse": "Nec cantu infernas flectere posset heras,"
            },
            {
                "verse": "Toto animo, toto suspirans pectore fertur"
            },
            {
                "verse": "Dulcius haud umquam concinuisse lyra."
            },
            {
                "verse": "Bistoniae sedenim, nimium turba improba, matres,"
            },
            {
                "verse": "Infensae numeris flebilibusque modis,"
            },
            {
                "verse": "Absciderunt vati caput a cervicibus atque"
            },
            {
                "verse": "Coniunctum citharae, ut fluctibus aequoreis"
            },
            {
                "verse": "Erraret misere duro transfixum adamante"
            },
            {
                "verse": "Moxque ita caeruleis obrueretur aquis,"
            },
            {
                "verse": "In mare iecerunt. Verum per marmora vectum"
            },
            {
                "verse": "Ad Methymnaeos applicuit scopulos"
            },
            {
                "verse": "Calliope mater, quos inter candida cursus"
            },
            {
                "verse": "Vox capitis, vox est ingeminata lyrae"
            },
            {
                "verse": "Saepius et dulci sonuerunt littora cantu"
            },
            {
                "verse": "Et positae medio insulae in Ionio."
            },
            {
                "verse": "Accurrere viri, moestae accurrere puellae,"
            },
            {
                "verse": "Et sacrum tumulo composuere caput."
            },
            {
                "verse": "Atque una iunxere lyram, quae garrula monteis"
            },
            {
                "verse": "Traxerat atque undas lenierat Stygias."
            },
            {
                "verse": "Illo igitur Lesbi, qui post sunt tempore nati,"
            },
            {
                "verse": "Et cantu et citharae mentem animumque sono"
            },
            {
                "verse": "Magnopere oblectare solent, praeque omnibus uni"
            },
            {
                "verse": "Et canere et dulci dulce sonare lyra."
            },
            {
                "verse": "At Thracum, postquam illa datum est resciscere facta,"
            },
            {
                "verse": "Ingens invasit pectora moestitia."
            },
            {
                "verse": "Signa ergo impressere suis uxoribus omnes"
            },
            {
                "verse": "Tum primum et tanti ut nunc quoque sint memores"
            },
            {
                "verse": "Flagitii poenasque luant ita manibus Orphei:"
            },
            {
                "verse": "Foeda notant foedis omnibus ora notis."
            }
        ],
        [
            {
                "verse": "Dum te Bocca tenet Rigulanum et vitreus Aesar"
            },
            {
                "verse": "Piscantem in medio flumine saepe videt;"
            },
            {
                "verse": "Dum clivus, qui culta tuae prope limina villae est"
            },
            {
                "verse": "Undique proceris obsitus arboribus,"
            },
            {
                "verse": "Errantum spectat vestigia pressa ferarum,"
            },
            {
                "verse": "Mane sequi multa per nemora alta cane;"
            },
            {
                "verse": "Dumque sub ombrosa platano, qua lene susurrans"
            },
            {
                "verse": "Prosilit e scabro murice rivus aquae,"
            },
            {
                "verse": "Sive alta e specula modulantem carmina Faunus"
            },
            {
                "verse": "Servat et in viridi cortice verba notat:"
            },
            {
                "verse": "Quae mox ingratas referens iterata sub auras,"
            },
            {
                "verse": "Sylvicolas flammis urat Hamadriades;"
            },
            {
                "verse": "Sive plagas avibus tendentem, ubi vallis opaca est,"
            },
            {
                "verse": "Luscinia assiduis questibus increpitat."
            },
            {
                "verse": "Queis Lyda Ornithium quondam donavit Arachne,"
            },
            {
                "verse": "Usumque occultos edocuitque dolos,"
            },
            {
                "verse": "Ornithium, quem vel misere dilexit et unum"
            },
            {
                "verse": "Optavit certo iungere connubio"
            },
            {
                "verse": "Ipsa sibi; verum Ornithius per rura vepresque,"
            },
            {
                "verse": "Incautas visco fallere doctus aves,"
            },
            {
                "verse": "Ac baculo impositam summo ostentare procacem"
            },
            {
                "verse": "Nyctimenem et varios edere voces sonos,"
            },
            {
                "verse": "Spreverat occultos glacie frigentior ignes"
            },
            {
                "verse": "Virginis, oblatos respueratque toros:"
            },
            {
                "verse": "Implorantis opem donec miserata puellae"
            },
            {
                "verse": "Audiit e coelo vota precesque Venus."
            },
            {
                "verse": "Ergo illum assidue praedas in tecta ferentem"
            },
            {
                "verse": "Captantemque omnes, quas modo vellet, aves,"
            },
            {
                "verse": "Aucupio coepit moerentem eludere inani,"
            },
            {
                "verse": "Iussit et in vacuas saepe redire casas."
            },
            {
                "verse": "Tum nata ante alias telam componere Arachne"
            },
            {
                "verse": "Et nulli inferior retia texere acu:"
            },
            {
                "verse": "\"Quid te (inquit) toties, puer o pulcherrime, quid te"
            },
            {
                "verse": "Aucupium frustra iuvit inane sequi?"
            },
            {
                "verse": "Si merces haec ipsa tuos male grata labores"
            },
            {
                "verse": "Infelixque artes exitus iste manet."
            },
            {
                "verse": "Ipsa ego, quam multi lecto petiere iugali,"
            },
            {
                "verse": "Cuius et a magno Lydia amore perit,"
            },
            {
                "verse": "Quamque levi teretes versantem pollice fusos,"
            },
            {
                "verse": "Texentem et molli stamina picta manu,"
            },
            {
                "verse": "Aemula (quis credat?) praesens mirata Minerva est"
            },
            {
                "verse": "Victaque, si verum confiteatur, abit;"
            },
            {
                "verse": "Ut mihi te, cuius vehemens amor urit amantem,"
            },
            {
                "verse": "Hoc uno saltem munere demerear,"
            },
            {
                "verse": "Retia confeci gracili tenuissima filo,"
            },
            {
                "verse": "Nere quod e Serum vellere nupta solet."
            },
            {
                "verse": "Ipse plagas nodosque aptos miraberis, in quos"
            },
            {
                "verse": "Illapsae pennis impediuntur aves;"
            },
            {
                "verse": "Ipse agiles limbos orbesque ex osse sequaces,"
            },
            {
                "verse": "Porrectum et multa in brachia nobile opus,"
            },
            {
                "verse": "Ipse amiti suspensum alta spectabis utrinque"
            },
            {
                "verse": "Pandere et ingenti colligere arte sinus."
            },
            {
                "verse": "Namque in quincuncem lino distincta tenaci"
            },
            {
                "verse": "Texta patent laxis parte ab utraque plagis,"
            },
            {
                "verse": "Inque hos praelonga sinuantur harundine nexus"
            },
            {
                "verse": "Hinc atque hinc, cum iam stant posita in mediis"
            },
            {
                "verse": "Arboribus miseras passim exceptura volanteis"
            },
            {
                "verse": "Retia, quae pullo tincta colore latent."
            },
            {
                "verse": "Atque his si qua umquam captam sese explicet ales,"
            },
            {
                "verse": "Si qua ex occultis avolet insidiis,"
            },
            {
                "verse": "Illa eadem accipitres inter traducere vitam"
            },
            {
                "verse": "Tuta queat cunctos effugiatque dolos,"
            },
            {
                "verse": "Possit et in visco pennas haerere sequaci"
            },
            {
                "verse": "Libera et e pedica sumere laeta cibum."
            },
            {
                "verse": "Haec cape dona puer, tibi quae tibi dedita soli"
            },
            {
                "verse": "Ursit acu et digitis Idmone nata suis."
            },
            {
                "verse": "Haec cape, quae, nisi me vates praesaga futuri"
            },
            {
                "verse": "Temporis et rerum provida fallit anus,"
            },
            {
                "verse": "Retia de nostro quondam cognomine dicta"
            },
            {
                "verse": "Ingenium doctae testificentur herae;"
            },
            {
                "verse": "Et penes externos, quodcumque hoc nomen, Hetruscos"
            },
            {
                "verse": "Inventum numquam tale perire sinant."
            },
            {
                "verse": "Sed potius, Lydis ceu gens erit orta colonis,"
            },
            {
                "verse": "Sic Lydae usurpet virginis illa dolos."
            },
            {
                "verse": "Inque alia nusquam regione frequentior usus"
            },
            {
                "verse": "Istius vigeat nobilis aucupii\"."
            },
            {
                "verse": "Haec anus Idmoniae cecinit ventura puellae,"
            },
            {
                "verse": "Haec eadem Ornithio Lyda puella suo."
            },
            {
                "verse": "Quae mox coniugio pueri tedisque potita,"
            },
            {
                "verse": "Ostendit tenues explicuitque plagas."
            },
            {
                "verse": "Atque illum comes in sylvas persaepe secuta"
            },
            {
                "verse": "Praedam avium innumeram rettulit inde domum."
            },
            {
                "verse": "Dum te igitur nemore in medio atque in valle latentem"
            },
            {
                "verse": "Aut hoc aut aliud, candide Bocca, tenet"
            },
            {
                "verse": "Dulce voluptatis genus; ac tibi praegravat armos"
            },
            {
                "verse": "Aut avis, aut humero pendet utroque lepus,"
            },
            {
                "verse": "Seu positi ripae saliunt in gramine pisces:"
            },
            {
                "verse": "Mi celer egelidis temperat Arnus aquis"
            },
            {
                "verse": "Ingenteis aestus et quo non ulla calorem"
            },
            {
                "verse": "Maiori potuit surgere messis agris;"
            },
            {
                "verse": "Aut etiam in densa recubanti molliter umbra"
            },
            {
                "verse": "Una aufert curas Calliopea graves."
            },
            {
                "verse": "Nec dolet incassum tantos cessisse labores"
            },
            {
                "verse": "Votaque successus non habuisse ratos:"
            },
            {
                "verse": "Sed saepe ad versus furtim numerosque relabens,"
            },
            {
                "verse": "Quod famam in longum proroget, urget opus."
            },
            {
                "verse": "Urget et ad studium clari se suscitat oti,"
            },
            {
                "verse": "Moeroremque animi, qua licet, arte levat."
            },
            {
                "verse": "Spemque facit nostrum non ullo nomen in aevo"
            },
            {
                "verse": "Sensurum longi temporis esse situm."
            },
            {
                "verse": "Quod si praestabunt Musae, si rara bonorum"
            },
            {
                "verse": "Turba olim, si me secla fuisse ferent,"
            },
            {
                "verse": "Si vixisse meis iucundum semper amicis"
            },
            {
                "verse": "Et sanctam sancte percoluisse Fidem,"
            },
            {
                "verse": "Atque adeo purae si puriter omnia vitae"
            },
            {
                "verse": "Audiet egisse haec tempora posteritas,"
            },
            {
                "verse": "Non ego Pactolus quicquid vehit amnis arenae,"
            },
            {
                "verse": "Quicquid et Ammerice terra beata gerit,"
            },
            {
                "verse": "Ammerice, cuius montes et flumina passim"
            },
            {
                "verse": "Argento atque auro divite multa fluunt"
            },
            {
                "verse": "Tectaque fulgenti splendent onerata metallo,"
            },
            {
                "verse": "Inque pavimentis aurea lamna nitet"
            },
            {
                "verse": "Plurima et isignes ornant sua pocula gemmae,"
            },
            {
                "verse": "Perque vias omnes lucidus ardet onyx;"
            },
            {
                "verse": "Non Arabum sylvas, non quas legit Africa messes"
            },
            {
                "verse": "Optarim, non quas congerit aequor opes."
            },
            {
                "verse": "Et modo mi dulces pandant sua sacra Camoenae,"
            },
            {
                "verse": "Despiciam reges barbara Memphi tuos."
            }
        ],
        [
            {
                "verse": "Si pia, quae debent, solverunt iustae poetae"
            },
            {
                "verse": "Fundentes udis ex oculis lachrymas"
            },
            {
                "verse": "Sicinio, Pepulorum alto quem sanguine cretum"
            },
            {
                "verse": "Ante suum rapuit mors violenta diem,"
            },
            {
                "verse": "Cur ego, quantum in me est, illustri carmine funus"
            },
            {
                "verse": "Non celebrem et mutos ad tumulum cineres"
            },
            {
                "verse": "Voce vocem magna dicamque novissima verba,"
            },
            {
                "verse": "I, licet, o, vale, o, iam mihi culte vale?"
            },
            {
                "verse": "Culte vale, o puer et iuvenis fortissime, nec me"
            },
            {
                "verse": "Oderis, extremus quod tua facta cano."
            },
            {
                "verse": "Illa ego saepe meis volui contexere chartis"
            },
            {
                "verse": "Et longam de te conficere Iliadem,"
            },
            {
                "verse": "Sed me tentantem deterruit et pudor et mens"
            },
            {
                "verse": "Conscia, quae tantum suscipere ausa oneris"
            },
            {
                "verse": "Numquam esset certe, ni Claricinius unus"
            },
            {
                "verse": "(Unus amicorum est qui mihi praecipue"
            },
            {
                "verse": "Observandus et aeterna pietate colendus)"
            },
            {
                "verse": "Hoc nostrum carmen iure suo eliceret."
            },
            {
                "verse": "Et vero quisnam propriis ita viribus audax"
            },
            {
                "verse": "Fideret, aut tantum hoc aggrederetur opus?"
            },
            {
                "verse": "Ipse etenim proavis atavisque a regibus ortus,"
            },
            {
                "verse": "Quorum olim iusto paruit imperio,"
            },
            {
                "verse": "Quae sese latis spatiosa Bononia campis"
            },
            {
                "verse": "Explicat, urbs magna nobilitate potens,"
            },
            {
                "verse": "Atque usu bellorum acris studiisque Minervae,"
            },
            {
                "verse": "Et multum foecundi ubere dives agri,"
            },
            {
                "verse": "Urbs, in qua illustri primorum sanguine natus,"
            },
            {
                "verse": "Et veterum multis clarus imaginibus,"
            },
            {
                "verse": "Fulsit muneribus fortunae ornatus itemque"
            },
            {
                "verse": "Floruit innumeris ipse bonis animi."
            },
            {
                "verse": "Et primum quascumque arteis docuere priores"
            },
            {
                "verse": "Ingenuas, toto pectore sic coluit,"
            },
            {
                "verse": "Ut sive is carmen faceret, sive ore rotundo"
            },
            {
                "verse": "Dictaret certo verba soluta pede,"
            },
            {
                "verse": "Callimacho et magno propius certaret Homero,"
            },
            {
                "verse": "Nec flueret culto iam Cicerone minor."
            },
            {
                "verse": "O quoties illum, teneros dum cantat amores,"
            },
            {
                "verse": "Horrida dum forteis cogit in arma viros,"
            },
            {
                "verse": "Dum sociis alios aliosque in pectore motus"
            },
            {
                "verse": "Excitat atque animos arbiter unus habet,"
            },
            {
                "verse": "Et iuvenes blandi et faciles arsere puellae,"
            },
            {
                "verse": "Et valde audaces obstupuere duces,"
            },
            {
                "verse": "Nec minus admirata senum turba ore pependit,"
            },
            {
                "verse": "Et dubitavit utrum doctior an melior"
            },
            {
                "verse": "Esset et innumeris animi virtutibus ipsas"
            },
            {
                "verse": "Aequaret doteis corporis egregias:"
            },
            {
                "verse": "Et formae immortale decus atque oris honores"
            },
            {
                "verse": "Et, quale in tenero pectore robur alis"
            },
            {
                "verse": "Non habuit. Nam seu iaculum libraret ab aure,"
            },
            {
                "verse": "Seu gladium in saevos stringeret ausus apros,"
            },
            {
                "verse": "Haud ullae fugere ferae, sed morte peremptae"
            },
            {
                "verse": "Effudere animas pectore quaeque suas."
            },
            {
                "verse": "Quin, ubi cessit equo lentas moderator habenas,"
            },
            {
                "verse": "Seu cursum Zephyris flantibus antetulit,"
            },
            {
                "verse": "Non dorcas, non cervus abit securus, amicas"
            },
            {
                "verse": "Ut sese pernix abderet in latebras,"
            },
            {
                "verse": "Sed sensit celerem vestigia pone sequentem,"
            },
            {
                "verse": "Comprensusque fuga constitit in media."
            },
            {
                "verse": "Ac velut Aeacides magni Chironis alumnus"
            },
            {
                "verse": "Non solum doctus fila movere lyrae"
            },
            {
                "verse": "Suaviter et versu laudes celebrare puellae,"
            },
            {
                "verse": "Verum etiam saevas sternere caede feras"
            },
            {
                "verse": "Et celerem in sylvis iaculum transfigere tigrim"
            },
            {
                "verse": "Et cursu rapidos aequiparare Notos,"
            },
            {
                "verse": "Terruit invictas audax in praelia genteis"
            },
            {
                "verse": "Et Xanthi multo sanguine tinxit aquas"
            },
            {
                "verse": "Troiaeque infanda permiscens omnia caede"
            },
            {
                "verse": "Extremum virtute attulit exitium:"
            },
            {
                "verse": "Sic illum indutum galea et praestantibus armis"
            },
            {
                "verse": "(Nec dum etiam teneras inficere ullas genas"
            },
            {
                "verse": "Coeperat et nusquam lanugo induxerat umbram)"
            },
            {
                "verse": "Caerulea timuit frigidus Albis aqua."
            },
            {
                "verse": "Germanas cum forte arceis atque oppida Caesar"
            },
            {
                "verse": "Parere ipse suo cogeret imperio:"
            },
            {
                "verse": "Heu, quas tunc hyemes, heu, quae tum frigora passus,"
            },
            {
                "verse": "Quam saepe obscaenam pertulit ille famem?"
            },
            {
                "verse": "Quam saepe ingenteis mira virtute labores"
            },
            {
                "verse": "Suscepit, nocteis egit et usque vigil?"
            },
            {
                "verse": "Interdum plantas glacies hyberna secabat,"
            },
            {
                "verse": "Plurimus et subter pellibus imber erat."
            },
            {
                "verse": "Omnia torpebant gelida concreta pruina"
            },
            {
                "verse": "Pendebatque altis stiria ab arboribus:"
            },
            {
                "verse": "Ipse alacer tamen assidue sua munia obibat,"
            },
            {
                "verse": "Hostibus et duris maximus horror erat."
            },
            {
                "verse": "Dumque neces inter durique incommoda Martis"
            },
            {
                "verse": "Committit valida praelia torva manu,"
            },
            {
                "verse": "Arctoas urit flammis atque igne puellas,"
            },
            {
                "verse": "Et teneras magno torquet amore nurus."
            },
            {
                "verse": "Quantum autem, seu sint nuptae, seu tempore in ullo"
            },
            {
                "verse": "Nullius norint tempora coniugii,"
            },
            {
                "verse": "Depereant praeclarum armis pulchrumque iuventa,"
            },
            {
                "verse": "Et Scylla infelix et Sthenoboea docent."
            },
            {
                "verse": "Altera nam certi violato foedere lecti,"
            },
            {
                "verse": "Quam Venus in cura supplice corruerat,"
            },
            {
                "verse": "Non iuveni exitium insonti labemque perennem"
            },
            {
                "verse": "Intulit? et sanctum polluit hospitium?"
            },
            {
                "verse": "Cumque decus Divumque illi peperisset honores"
            },
            {
                "verse": "Et sciret delapsum aethere praecipitem,"
            },
            {
                "verse": "Ipsa sibi fauces laqueo praeclusit amoremque,"
            },
            {
                "verse": "Atque omne una odium depulit ex animo."
            },
            {
                "verse": "At virgo infelix, rara virgo inclyta forma,"
            },
            {
                "verse": "Quam subitos ignes ossibus implicuit?"
            },
            {
                "verse": "Tempore quo Minos magni Iovis inclyta proles"
            },
            {
                "verse": "Ultor atrox urbem sedit ad Alcathoen,"
            },
            {
                "verse": "Andogeonaeae poenam necis inde reposcens"
            },
            {
                "verse": "Et longa miseros obsidione premens."
            },
            {
                "verse": "Namque ea tum cari vastantem regna parentis"
            },
            {
                "verse": "Vidit et, heu, flagrans hostis amore sui,"
            },
            {
                "verse": "Non hominum morem, non ius, non impia legem"
            },
            {
                "verse": "Naturae, non et Coelicolum verita est"
            },
            {
                "verse": "Numina, quae supera nos e regione tuentur"
            },
            {
                "verse": "Et merito sonteis supplicio afficiunt:"
            },
            {
                "verse": "Purpureum quin illa patris de vertice crinem"
            },
            {
                "verse": "Velleret et totum proderet imperium"
            },
            {
                "verse": "Minoi, quem tum faciebat bellica virtus"
            },
            {
                "verse": "Insignem atque annis grata iuventa suis."
            },
            {
                "verse": "Aut nihil, aut paulo cui tum concedere dignum"
            },
            {
                "verse": "Sicinium, Germanae appetiere nurus."
            },
            {
                "verse": "Atque aliqua ex illis animum iam saucia dixit:"
            },
            {
                "verse": "\"O certe ex alto sanguine nate puer,"
            },
            {
                "verse": "Quis nunc infestum nostras te duxit ad oras,"
            },
            {
                "verse": "Ut nobis ferres omnibus exitium?"
            },
            {
                "verse": "Namque viros bello ingenti et praestantibus ausis,"
            },
            {
                "verse": "Et nos aspectu absumis inique tuo."
            },
            {
                "verse": "Nec tamen optarim saevo te occumbere leto,"
            },
            {
                "verse": "Vel formosa novo membra rigere gelu."
            },
            {
                "verse": "Ipsa ego te potius patria regione relicta,"
            },
            {
                "verse": "Quocumque abscedes, consequar incolumem;"
            },
            {
                "verse": "Et tibi iucundo famulabor serva labore,"
            },
            {
                "verse": "Indignam si me forsitan esse putes,"
            },
            {
                "verse": "Quae tecum patriae sublimi in sede recepta"
            },
            {
                "verse": "Degam, atque optato semper amore fruar\"."
            },
            {
                "verse": "Haec illa. At iuvenis, stimulis quem gloria agebat"
            },
            {
                "verse": "Acribus, haud ullas audiit aure preces,"
            },
            {
                "verse": "Sed bello confecto omni se serus ad aedeis"
            },
            {
                "verse": "Ornatum claris rettulit exuviis,"
            },
            {
                "verse": "Quasque adeo praedas ex hostibus egerat, omneis"
            },
            {
                "verse": "Partitus, fidos dididit in socios,"
            },
            {
                "verse": "Quos ante electos secum deduxerat urbe,"
            },
            {
                "verse": "Et sibi nil prorsus, quam decus egregium,"
            },
            {
                "verse": "Et, quam quaesierat, laudem servavit, in armis,"
            },
            {
                "verse": "Et famam, aeterna in secula quae vigeat."
            },
            {
                "verse": "Excepere viri redeuntem hilaresque puellae"
            },
            {
                "verse": "Sparserunt violis purpureisque rosis;"
            },
            {
                "verse": "Et tacitae: \"O felicem illam, quae prima cubile"
            },
            {
                "verse": "Ascendet coniux sola futura tuum\"."
            },
            {
                "verse": "Ergo illum forma insignem et virtute decorum"
            },
            {
                "verse": "Optabat generum iam sibi quisque suum,"
            },
            {
                "verse": "Atque incredibili iam quaeque ardebat amore"
            },
            {
                "verse": "Et facie virgo et moribus ingenuis,"
            },
            {
                "verse": "Cum Mars ad caedes et ad horrida bella vocavit"
            },
            {
                "verse": "Rursus et Ausonios civit ad arma viros,"
            },
            {
                "verse": "Arma, quibus latos tepefecit sanguine campos,"
            },
            {
                "verse": "Funditus et miseram perdidit Italiam:"
            },
            {
                "verse": "Mars, et Musarum atque otii teterrimus hostis,"
            },
            {
                "verse": "Solus et humani dira lues generis,"
            },
            {
                "verse": "Mars horum, quae nunc patimur, causa una malorum,"
            },
            {
                "verse": "Atque auctor nostri maximus excidii;"
            },
            {
                "verse": "Qui nempe et miscens incendia plurima bello"
            },
            {
                "verse": "Impius Europam territat atque Asiam."
            },
            {
                "verse": "Nicia tunc, humilisque unda frigente Gabellus,"
            },
            {
                "verse": "Quaeque utrinque suo margine pressa fluit"
            },
            {
                "verse": "Scultenna, innumeros spectavit stragis acervos"
            },
            {
                "verse": "Et multo intepuit aucta cruore virum,"
            },
            {
                "verse": "Sicinii virtus quos et bona dextera bello"
            },
            {
                "verse": "Obtruncans campos misit ad Elysios."
            },
            {
                "verse": "Praerupto veluti demissum e vertice flumen,"
            },
            {
                "verse": "Quod moles, quod non sistere saxa queunt,"
            },
            {
                "verse": "Praecipiti fertur lapsu victorque per agros"
            },
            {
                "verse": "Volvit agens quercus et stabula alta ruit,"
            },
            {
                "verse": "Atque ipsa ingenti percellit moenia fluctu,"
            },
            {
                "verse": "Et nullum est, quod non turbet iter populi."
            },
            {
                "verse": "Post ubi depressum veterem subsedit in alveum,"
            },
            {
                "verse": "Visuntur turpi semisepulta luto"
            },
            {
                "verse": "Iumenta et foedae pendent sine honore ruinae,"
            },
            {
                "verse": "Et virgulta humili strata iacent capite"
            },
            {
                "verse": "Evulsaeque iacent passim ab radicibus orni,"
            },
            {
                "verse": "Et quaecumque arbos obruta vorticibus"
            },
            {
                "verse": "Deiecit ramos omnemque amisit honorem,"
            },
            {
                "verse": "Post neque verno umquam sole, neque imbre viret."
            },
            {
                "verse": "Cumque acreis audendo hosteis persaepe fugaret,"
            },
            {
                "verse": "Disceret et iam iam vincere consilio,"
            },
            {
                "verse": "Atque dolos belli varios eludere et arteis,"
            },
            {
                "verse": "Et magno cunctis esse metu inciperet:"
            },
            {
                "verse": "Ecce Patris magni iussu concedit in urbem,"
            },
            {
                "verse": "Ut procul Hispanos Parthenope eiciat."
            },
            {
                "verse": "Talia sed venti discerpunt irrita vota"
            },
            {
                "verse": "Sollicitaeque movent numina nulla preces,"
            },
            {
                "verse": "Quae late imperium vireisque tuentur Iberas,"
            },
            {
                "verse": "Atque omni Gallos Ausonia prohibent."
            },
            {
                "verse": "Nam te florentemque annis opibusque potentem"
            },
            {
                "verse": "Abstulit ante tuum mors inimica diem;"
            },
            {
                "verse": "Abstulit, heu, primae primo sub flore iuventae,"
            },
            {
                "verse": "Et tecum patriae spemque decusque tuae."
            },
            {
                "verse": "Quod belli auspicium tam dirum et triste secutus"
            },
            {
                "verse": "Exitus, evertit prorsus opes Latii."
            },
            {
                "verse": "Ex illo quia res retro coepere referri,"
            },
            {
                "verse": "Atque adeo in peius praecipites ruere."
            },
            {
                "verse": "At tibi pro virtute puer, pro fortibus ausis"
            },
            {
                "verse": "(Quandoquidem haec non sunt carmina nostra satis)"
            },
            {
                "verse": "Devoveant, docti scribunt quaecumque poetae,"
            },
            {
                "verse": "Nulliusque tua pagina laude vacet."
            }
        ],
        [
            {
                "verse": "Si quisquam est, Huralte, tuos qui sistere fletus"
            },
            {
                "verse": "Te velit et lachrymis ora rigare vetet,"
            },
            {
                "verse": "Quod magnum abstulerit mors importuna Thuanum,"
            },
            {
                "verse": "Et nimium cives laeserit ausa tuos,"
            },
            {
                "verse": "Scilicet huic fuerint rigido praecordia saxo"
            },
            {
                "verse": "Pectoraque infestis asperiora rubis."
            },
            {
                "verse": "Ipse ego, quem Tuscis nascentem in collibus olim"
            },
            {
                "verse": "Vidit et affusis abluit Aesar aquis,"
            },
            {
                "verse": "Iacturam luxi tam lecti herois humique"
            },
            {
                "verse": "Deposui Latiae plectra sonora lyrae:"
            },
            {
                "verse": "Plectra, quibus laudesque tuas, tua facta canebam"
            },
            {
                "verse": "Gallia, quae Solymos eripuere iugo"
            },
            {
                "verse": "Inque Palaestina tantum statuere trophaeum,"
            },
            {
                "verse": "Quantum nulla patrum commemorare valent"
            },
            {
                "verse": "Secula, cum victus terrarum paruit orbis"
            },
            {
                "verse": "Legibus atque armis Martia Roma tuis."
            },
            {
                "verse": "Parcite felices animae: felicibus astris"
            },
            {
                "verse": "Progeniti heroes, gens adamata Deo;"
            },
            {
                "verse": "Parcite, dum vestro redivivum e sanguine alumnum,"
            },
            {
                "verse": "Virtutum exemplar nobile flere iuvat."
            },
            {
                "verse": "Quo nemo antiquae propior contendere laudi"
            },
            {
                "verse": "Dictus et ad verum pressius ire decus."
            },
            {
                "verse": "Ille quidem veterum non inficiandus avorum"
            },
            {
                "verse": "Sanguis et aetatis gloria flosque suae,"
            },
            {
                "verse": "Clarorum illustri prognatus origine patrum,"
            },
            {
                "verse": "Quorum urbem placidis Sequana lambit aquis,"
            },
            {
                "verse": "Axona cui Ligerisque et Matrona cuique Garunna"
            },
            {
                "verse": "Submisere uno hoc nomine saepe genu."
            },
            {
                "verse": "Gratati tantum decoris tibi, Sequana, tantum"
            },
            {
                "verse": "Coelicolas uni contribuisse boni."
            },
            {
                "verse": "Nec tamen, haud suetus causa hac sibi sumere fastum,"
            },
            {
                "verse": "Se reliquis renuit civibus ire parem."
            },
            {
                "verse": "Sed potius, cum se claris genitoribus ortum"
            },
            {
                "verse": "Sciret et a magnis ducere nomen avis,"
            },
            {
                "verse": "Et genere hoc etiam praestantem laudis, honores"
            },
            {
                "verse": "Ad summos facili tendere posse via,"
            },
            {
                "verse": "Verum illud decus esse ratus, quod strenuus armis,"
            },
            {
                "verse": "Vel placidus potuit quisque parare toga,"
            },
            {
                "verse": "Maluit inniti sola virtute bonique,"
            },
            {
                "verse": "Quae fecere patres, credidit esse patrum,"
            },
            {
                "verse": "Inclyta quo seris exposta nepotibus olim"
            },
            {
                "verse": "Excirent natos ad benefacta suos."
            },
            {
                "verse": "Ergo ille ingenuas ut primum accingier artes"
            },
            {
                "verse": "Atque Heliconiadas coepit adire Deas,"
            },
            {
                "verse": "Ante omnes Phoebo gratissimus, ilicet unus"
            },
            {
                "verse": "Pangebat grandi carmina culta sono."
            },
            {
                "verse": "Qualia Tyrtaeus fertur cecinisse suosque"
            },
            {
                "verse": "In bellum Oebalios exacuisse viros,"
            },
            {
                "verse": "Cum maribus numeris hostem fudere Lacones"
            },
            {
                "verse": "Accensi et victis imposuere iugum."
            },
            {
                "verse": "Certe illum insueta miratus voce canentem"
            },
            {
                "verse": "Sequana caeruleum sustulit amne caput"
            },
            {
                "verse": "Et secum: \"O, quantos excit virtutis amores,"
            },
            {
                "verse": "O animos quanta laude perurit!\" ait."
            },
            {
                "verse": "Ipse autem excedens pueris puerilia longe"
            },
            {
                "verse": "Abicit et certis verba ligata modis."
            },
            {
                "verse": "Et studiis natus iam tum vigilare severis,"
            },
            {
                "verse": "Maxima quae rerum pondera ferre docent,"
            },
            {
                "verse": "Edidicit solers leges et iura Quiritum,"
            },
            {
                "verse": "Et patria sanctum quicquid in urbe fuit."
            },
            {
                "verse": "At nihil est ullis terrarum in finibus actum,"
            },
            {
                "verse": "Cum bello aut tuta pace tenentur agri,"
            },
            {
                "verse": "Quod non ille animo memori mandarit habendum,"
            },
            {
                "verse": "Unde suis ferret, cum foret usus, opem."
            },
            {
                "verse": "Nemo igitur tantis instructior artibus umquam"
            },
            {
                "verse": "Tractatum causas fertur adisse forum,"
            },
            {
                "verse": "Nec patrociniis aeque iuvisse clientes,"
            },
            {
                "verse": "Aut poenae plures eripuisse reos."
            },
            {
                "verse": "Scilicet oranti Cicerone disertius ipso"
            },
            {
                "verse": "Nil quod non iudex crederet aequus, erat."
            },
            {
                "verse": "Illi ingens gravitas, illi probitasque pudorque,"
            },
            {
                "verse": "Et vitae integritas duxque comesque piae;"
            },
            {
                "verse": "Atque ideo cunctis perfunctus honoribus, unus"
            },
            {
                "verse": "Consessu princeps praefuit inde patrum."
            },
            {
                "verse": "Ingentique illum moderatus laude senatum,"
            },
            {
                "verse": "Quo nil terrarum sanctius orbis habet,"
            },
            {
                "verse": "Rexit bis denos incorruptissimus annos:"
            },
            {
                "verse": "Atque indefessus nobile munus obit."
            },
            {
                "verse": "Consilio in dando sententia libera et una"
            },
            {
                "verse": "Servandi cives maxima cura suos;"
            },
            {
                "verse": "Ante oculos constans regni splendorque decusque,"
            },
            {
                "verse": "Et summa in Regem cum pietate fides;"
            },
            {
                "verse": "Pacis mirus amor, mens rerum inmica novarum"
            },
            {
                "verse": "Semper et haud usquam desidiosa quies."
            },
            {
                "verse": "Ceu postquam utilibus sitientia prata rigavit"
            },
            {
                "verse": "Imbribus atque agris praebuit amnis aquas,"
            },
            {
                "verse": "Labitur et cursum nusquam remoratus et undam,"
            },
            {
                "verse": "Solibus assidue fert alimenta novis,"
            },
            {
                "verse": "Immensum Oceani dum se provolvit in aequor,"
            },
            {
                "verse": "Quaque potest, pelagus commodus auctat ope."
            },
            {
                "verse": "Hic quoque talis erat confecta negotia postquam"
            },
            {
                "verse": "Viderat atque aliquid temporis esse super."
            },
            {
                "verse": "Namque suis illud privatim impendere amicis,"
            },
            {
                "verse": "Sive his in studiis ponere suetus erat,"
            },
            {
                "verse": "Quae curis animum assiduis relevare gravatum"
            },
            {
                "verse": "Et cives aliqua parte iuvare solent."
            },
            {
                "verse": "Ergo etiam acceptos Musis iuvenesque senesque"
            },
            {
                "verse": "Amplecti et praesto semper adesse bonis"
            },
            {
                "verse": "Omni ope et omni opera: neque enim differre iuvandi"
            },
            {
                "verse": "Tempora, nec duro despuere ore preces"
            },
            {
                "verse": "Cuiusquam, aut miseri voces ridere clientis,"
            },
            {
                "verse": "Dum sedet aut clausas ambulat ante fores."
            },
            {
                "verse": "Hunc ego te si flere vetem, si conqueri ademptum"
            },
            {
                "verse": "Chiverni, in quo uno periere bona,"
            },
            {
                "verse": "Quis mihi vel ferrum, vel durum adamanta rigentis"
            },
            {
                "verse": "Ipsius in latebris pectoris esse neget?"
            },
            {
                "verse": "Sim stipes, sim truncus iners simque horrida cautes,"
            },
            {
                "verse": "Quam nec vis Boreae, nec movet unda loco,"
            },
            {
                "verse": "Ulla suo, verum abruptis exposta procellis"
            },
            {
                "verse": "Nullo aestu, nullo frangitur illa gelu."
            },
            {
                "verse": "Occidit huius honos et gloria maxima secli,"
            },
            {
                "verse": "Occidit et patriae spesque salusque tuae."
            },
            {
                "verse": "Atque ego te plenos lachrymarum fundere rivos,"
            },
            {
                "verse": "Et manibus pectus tundere et ora vetem?"
            },
            {
                "verse": "Tu vero heroem, qualem non ulla tulerunt,"
            },
            {
                "verse": "Qualem etiam posthac secula nulla ferent,"
            },
            {
                "verse": "Deflendo susceptum animo testarem dolorem"
            },
            {
                "verse": "Et lachrymis laxa claustra revulsa piis."
            },
            {
                "verse": "Hoc ipse, hoc coniux lectissima foemina, tanto"
            },
            {
                "verse": "Digna patre et tanto foemina digna viro,"
            },
            {
                "verse": "Hoc nati nataeque et pignora cara nepotes,"
            },
            {
                "verse": "Hoc omnis tecum Gallia tristis agat."
            },
            {
                "verse": "Et tamen ante oculos eius versetur imago"
            },
            {
                "verse": "Et constans vitae perpetuusque tenor."
            },
            {
                "verse": "Qualis erat, natum cum grandem et honoribus auctum"
            },
            {
                "verse": "Ipse suum vidit morte repente rapi,"
            },
            {
                "verse": "Invictusque animo vultuque immoto eodem"
            },
            {
                "verse": "Pertulit afflictae tristia damna domus."
            },
            {
                "verse": "Nec vero indoluit casu concussus acerbo,"
            },
            {
                "verse": "Scilicet humanas has memor esse vices:"
            },
            {
                "verse": "Ut nunc fortuna, si qua est fortuna, feramur"
            },
            {
                "verse": "In coelum, pressi nunc iaceamus humi,"
            },
            {
                "verse": "Ni forte externo mens inconcussa tumultu"
            },
            {
                "verse": "Perstet et incoeptum pergere tendat iter,"
            },
            {
                "verse": "Nec sese ipsa sua patiatur sede revelli,"
            },
            {
                "verse": "Dum, sua quae non sunt, cogitat esse sua."
            },
            {
                "verse": "Ille quidem quacumque in re sibi fidere doctus"
            },
            {
                "verse": "Imperturbato pectore dura tulit."
            },
            {
                "verse": "Nec, sua res quamvis fluerent ad vota secundae,"
            },
            {
                "verse": "Non servasse modum dicitur atque decus."
            },
            {
                "verse": "Ut mirum non sit, Superis si gratior omnes"
            },
            {
                "verse": "Transierit felix et sine labe dies,"
            },
            {
                "verse": "Ac spatia extremae confecerit usque senectae"
            },
            {
                "verse": "Viribus, ingenio, corpore, mente vigens."
            },
            {
                "verse": "Decessit certe fortunatissimus uno hoc,"
            },
            {
                "verse": "(Nam quis quae restant enumerare queat?)"
            },
            {
                "verse": "Quod sibi te generum moriens Huralte reliquit"
            },
            {
                "verse": "Consilio et morum commoditate parem."
            },
            {
                "verse": "Quem merito evexit rerum prudentia ad altum,"
            },
            {
                "verse": "Doctrina et virtus quo tua digna, gradum."
            },
            {
                "verse": "Officiis cuius meritas persolvere grates"
            },
            {
                "verse": "Meque animi memoris dum dare signa iuvat,"
            },
            {
                "verse": "Quae fidis impressa notis non deleat aetas"
            },
            {
                "verse": "Ulla, nec extingui Musa diserta sinat."
            },
            {
                "verse": "Haec ego si maesta cecini tibi carmina voce,"
            },
            {
                "verse": "Interventu etiam forte molesta suo,"
            },
            {
                "verse": "Excuset factum simplexque et grata voluntas,"
            },
            {
                "verse": "Nec non et iussis obsequiosus amor."
            }
        ],
        [],
        [],
        [],
        [],
        [],
        []
    ]
}