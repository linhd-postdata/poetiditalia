{
    "author": "Naldo Naldi",
    "title": "Alpheus",
    "url": "http://www.poetiditalia.it/texts/NALDI|alph|001",
    "text": [
        [
            {
                "verse": "Quamvis nostra tibi veniat modo, Cosme, Camena"
            },
            {
                "verse": "Heu, Medicum tantis consurgens molibus impar,"
            },
            {
                "verse": "Posseque diffidat ludens tua dicere facta,"
            },
            {
                "verse": "Qualiscunque tamen, Tuscam dum protinus urbem"
            },
            {
                "verse": "Incolet, hic cives inter versata modestos,"
            },
            {
                "verse": "Te canet in triviis, te tota semper in urbe"
            },
            {
                "verse": "Audebit verum Patriae dictare Parentem."
            },
            {
                "verse": "At si quando captus amoeni ruris amore"
            },
            {
                "verse": "Invisam valles Arni montesque propinquos,"
            },
            {
                "verse": "Agrestes Cosmum silvas resonare docebo."
            },
            {
                "verse": "Usque canent humiles mecum te, Cosme, myricae,"
            },
            {
                "verse": "Principium dabis ipse mihi finemque canendi:"
            },
            {
                "verse": "Primus eris nostri, tu carminis ultimus auctor."
            },
            {
                "verse": "Tu modo, tu, Medices, castis nunc annue votis"
            },
            {
                "verse": "Et dubiae rege navis iter: tu magnus Apollo,"
            },
            {
                "verse": "Tu mihi Calliope gravibus vocitabere coeptis."
            },
            {
                "verse": "Auribus interea placidis te, Cosme, rogamus"
            },
            {
                "verse": "Alpheum, Gnomona velis audire canentes,"
            },
            {
                "verse": "Pastores, minimum non dedignatus honorem,"
            },
            {
                "verse": "Simae dum viridi pendebunt rupe capellae."
            },
            {
                "verse": "Iam iubar exortum noctis dimoverat umbram"
            },
            {
                "verse": "Inque novos latum radios diffuderat orbem,"
            },
            {
                "verse": "Gnomoni Alpheus cum primum talia dicens"
            },
            {
                "verse": "Incipit e Fesulo prospectans vertice pastor:"
            },
            {
                "verse": "Alpheus"
            },
            {
                "verse": "De senibus dudum priscis audire solebam,"
            },
            {
                "verse": "Ut locus hic magnis confertus cladibus olim"
            },
            {
                "verse": "Et fuit, et multos hominum contrivit in armis,"
            },
            {
                "verse": "Ut saepe incurvus terram dum scindit arator,"
            },
            {
                "verse": "Enses inveniat scabra rubigine fractos."
            },
            {
                "verse": "Nunc et summa quies late tenet omnia montis"
            },
            {
                "verse": "Pascua, laetitiaque omnis gestire videtur"
            },
            {
                "verse": "Accola, nec pestem pecori timet inde malignam."
            },
            {
                "verse": "Haec ego conspicio; tantae sed causa salutis"
            },
            {
                "verse": "Unde sit, ignoro; cupio tamen, et mihi numquam"
            },
            {
                "verse": "Noscendi talis cessat de pectore cura."
            },
            {
                "verse": "Dixerat Alpheus; vos quae responderit alter,"
            },
            {
                "verse": "Pierides, vos haec nobis memorate, puellae!"
            },
            {
                "verse": "Gnomon"
            },
            {
                "verse": "An ita sis bardus tu nunc, Alphee, rudisque,"
            },
            {
                "verse": "Ut, quae non simae tantum, tua cura, capellae,"
            },
            {
                "verse": "Sed lapides duri norint, silvaeque profundae,"
            },
            {
                "verse": "Tu tamen ignores, humano semine natus?"
            },
            {
                "verse": "Conspicis hanc oculis urbem quae proxima nostris"
            },
            {
                "verse": "Constitit, et nitidis Arnus quam dividit undis,"
            },
            {
                "verse": "Quae pulchro varias extollit vertice moles:"
            },
            {
                "verse": "Illic et stupeas, fulvos ubi forte leones"
            },
            {
                "verse": "Videris exitiumque lupis leporique salutem!"
            },
            {
                "verse": "Hic prope Laurenti templum sedemque Beati"
            },
            {
                "verse": "Quam Medicum dicunt opibus consurgere magnis,"
            },
            {
                "verse": "Ingenti constant excelsa palatia muro."
            },
            {
                "verse": "Quam pulchri postes subsunt! quam pulchra nitescunt"
            },
            {
                "verse": "Atria, de Fesulis late suffulta columnis!"
            },
            {
                "verse": "Aula sed interior regali ornata decoro"
            },
            {
                "verse": "Cernitur: auratis pendent laquearia tectis,"
            },
            {
                "verse": "Aurataeque trabes nitido depicta colore"
            },
            {
                "verse": "Contexunt tabulata modis splendentia miris."
            },
            {
                "verse": "Haec ego, dum caseum Florentem pauper in urbem"
            },
            {
                "verse": "Vendendum porto, pingues dum civibus haedos,"
            },
            {
                "verse": "Mirando plures consumpsi protinus horas;"
            },
            {
                "verse": "Sed locus ipse domus, quo sunt penetralia patris"
            },
            {
                "verse": "Divini, quamquam late patet ille volenti,"
            },
            {
                "verse": "Cognitus est oculis non ullo in tempore nostris;"
            },
            {
                "verse": "Tantus enim splendor sacro lucescit ab antro"
            },
            {
                "verse": "Et rudibus tantus perstringit lumina fulgor,"
            },
            {
                "verse": "Ut, nisi qui magnam paulatim cernere lucem"
            },
            {
                "verse": "Praeparet, ipse prius doctus spectare minorem,"
            },
            {
                "verse": "Non acies tanto possit durare nitori,"
            },
            {
                "verse": "Ut nequit ille novum temptat qui cernere solem"
            },
            {
                "verse": "Ni prius assuetus tremulo sit fonte tueri,"
            },
            {
                "verse": "Quo vires minuisse suas lux magna videtur"
            },
            {
                "verse": "Atque hebetes nobis oculos minus inde fatigat."
            },
            {
                "verse": "Sed tamen e multis audivi saepe quis ille"
            },
            {
                "verse": "Et foret et qualis manet de pectore virtus;"
            },
            {
                "verse": "Nam medio sedet ille senex grandaevus in antro,"
            },
            {
                "verse": "Tam clarus cunctis hominum cunctisque verendus,"
            },
            {
                "verse": "Ut, manibus falcem si prisci insigne teneret"
            },
            {
                "verse": "Saturni, queat ille deus, deus ipse videri."
            },
            {
                "verse": "Hunc alii heroes circumstant undique magni,"
            },
            {
                "verse": "Consiliisque petunt ex hoc responsa futuris,"
            },
            {
                "verse": "Non aliter quam cum pastores Tityrus ipsos,"
            },
            {
                "verse": "Pastorum primus Fesulis in montibus unus,"
            },
            {
                "verse": "Convocat, et iusto cunctos moderamine servat."
            },
            {
                "verse": "Hic pacem dudum nobis, hic tanta paravit"
            },
            {
                "verse": "Otia, securamque dedit traducere vitam,"
            },
            {
                "verse": "Pro, scelus indignum! quin urbs, pulcherrima rerum,"
            },
            {
                "verse": "Quae manet, ut cernis, domibus constructa superbis,"
            },
            {
                "verse": "Culmine iam late bellis cecidisset ab alto"
            },
            {
                "verse": "Ni deus hic, humeris suffultus moenia sacris,"
            },
            {
                "verse": "Hinc procul, hinc propria Martem virtute tremendum"
            },
            {
                "verse": "Pelleret, extremisque ferum religaret in oris,"
            },
            {
                "verse": "Quo nivibus gelidis campi montesque rigescunt"
            },
            {
                "verse": "Semper, et in nullis nascuntur gramina terris."
            },
            {
                "verse": "Haec Gnomon; caput inde movens Alpheus in altum"
            },
            {
                "verse": "Prospiciens, inquit:"
            },
            {
                "verse": "Alpheus"
            },
            {
                "verse": "Nimirum hic ille beatus"
            },
            {
                "verse": "Qui prope nos condit sacras ditissimus aedes,"
            },
            {
                "verse": "Quas habitent casta sub religione manentes,"
            },
            {
                "verse": "Pullati Canones, et Christi numen adorent."
            },
            {
                "verse": "Vah, coepi meminisse satus quo forte vir ille est"
            },
            {
                "verse": "Colle sub hoc - Medices, miro qui captus amore"
            },
            {
                "verse": "Visendi Fesulos, dum late armenta sequuntur"
            },
            {
                "verse": "Pastores, nobis (o, quam mitissimus!) olim"
            },
            {
                "verse": "Ingenti villam construxerat aere decoram,"
            },
            {
                "verse": "Heu, modo quem tristes etiam flevere myricae,"
            },
            {
                "verse": "Quem durae quercus crudeli morte peremptum;"
            },
            {
                "verse": "Quin etiam credam, si rite audita recordor,"
            },
            {
                "verse": "Divini egregia doctum virtute parentis"
            },
            {
                "verse": "Hieronymo nuper sedem posuisse sacratam:"
            },
            {
                "verse": "Durus, qui monitis etiam Gnomonis eorum"
            },
            {
                "verse": "Vix memini, quae plura puer cecinisse solebam."
            },
            {
                "verse": "Gnomon"
            },
            {
                "verse": "Cur tam praesentem cunctemur dicere divum"
            },
            {
                "verse": "Dum saturae fient arbusti e fronde capellae?"
            },
            {
                "verse": "Alpheus"
            },
            {
                "verse": "Grandior at cum sis, Gnomon, cantare prius me"
            },
            {
                "verse": "Incipe; te sequar usque, diem dum claudet Olympus."
            },
            {
                "verse": "Alternis ergo coeperunt versibus ambo,"
            },
            {
                "verse": "Insigni quorum laetatae carmine Nymphae"
            },
            {
                "verse": "Saltantes movere pedem Dryadesque puellae."
            },
            {
                "verse": "Et Fesulas quaecunque colunt animalia silvas"
            },
            {
                "verse": "Excepere sacros numeros; quin protinus altum"
            },
            {
                "verse": "Motavere caput vel durae robore quercus."
            },
            {
                "verse": "Gnomon"
            },
            {
                "verse": "Caulibus ut praestat longissima pinus in hortis,"
            },
            {
                "verse": "Aesculus atque humiles vincit cervice myricas,"
            },
            {
                "verse": "Ut puto, sic omnes dedit haec qui tot bona nobis"
            },
            {
                "verse": "Exsuperat, nullis hominum virtute secundus."
            },
            {
                "verse": "Alpheus"
            },
            {
                "verse": "Ipse licet faveat silvestri numine primus,"
            },
            {
                "verse": "Duras qui docuit cantu mitescere silvas,"
            },
            {
                "verse": "Non queat aeternas huius mea dicere laudes"
            },
            {
                "verse": "Fistula, nec possit modulis aequare canendo."
            },
            {
                "verse": "Gnomon"
            },
            {
                "verse": "Felix, o, nimium felix, si funera nati"
            },
            {
                "verse": "Non inspexisset, nuper quem vidimus ipsi"
            },
            {
                "verse": "Efferri, Nymphis ululantibus; improba quid Mors"
            },
            {
                "verse": "Niteris aspectu sacrum temerare parentem?"
            },
            {
                "verse": "Alpheus"
            },
            {
                "verse": "Huius in interitu quis non dedit ore querelas?"
            },
            {
                "verse": "Astra quis in tanto non dixit saeva dolore?"
            },
            {
                "verse": "Oscula cum gelido figens, heu, tristia nato"
            },
            {
                "verse": "Divelli nequit amplexu maestissima mater."
            },
            {
                "verse": "Gnomon"
            },
            {
                "verse": "Adde quod et tristes hac tempestate capellae"
            },
            {
                "verse": "Faucibus exstiterant siccis, nec pabula terrae"
            },
            {
                "verse": "Ulla dedere gregi misero, nec flumina cuiquam"
            },
            {
                "verse": "Exstinxere sitim: tantus dolor attigit omnes."
            },
            {
                "verse": "Alpheus"
            },
            {
                "verse": "Si iuvenem luget quidquid mortale peremptum"
            },
            {
                "verse": "Nobiscum et Fesuli vel dura cacumina montis,"
            },
            {
                "verse": "Sidera, quod teneant hunc, iam gestire videntur,"
            },
            {
                "verse": "Clarus et assumptum nuper laetatur Olympus."
            },
            {
                "verse": "Gnomon"
            },
            {
                "verse": "O, talis patrem nati satis usque beatum,"
            },
            {
                "verse": "Erigis ingenti dum candida templa decoro,"
            },
            {
                "verse": "Dumque focis mactas pingues castissimus agnos!"
            },
            {
                "verse": "Hinc tibi divinos iam nunc meditamur honores."
            },
            {
                "verse": "Alpheus"
            },
            {
                "verse": "Tu nemorum saltus curas, tu, candide, silvas;"
            },
            {
                "verse": "Per te maturis flavescit campus aristis;"
            },
            {
                "verse": "Liber et ipse pater tibi se debere fatetur,"
            },
            {
                "verse": "Plurima quod per te turgescit vitibus uva."
            },
            {
                "verse": "Gnomon"
            },
            {
                "verse": "Hoc duce pastores audent per prata iuvencos"
            },
            {
                "verse": "Ducere securi pastum, simasque capellas,"
            },
            {
                "verse": "Nec pecori insidiasque lupi tristesque rapinas"
            },
            {
                "verse": "Horrescunt: deus hic nobis bonus otia fecit."
            },
            {
                "verse": "Alpheus"
            },
            {
                "verse": "Rusticus et silvas donec lustrabit et agros,"
            },
            {
                "verse": "Optabit fieri salubres dum pastor et agnos,"
            },
            {
                "verse": "Hunc precibus vocet usque suis, huic sacra quotannis"
            },
            {
                "verse": "Instituat Panique, sacros largitus honores."
            },
            {
                "verse": "Gnomon"
            },
            {
                "verse": "Quid referam nostras quantum colat ille Camenas?"
            },
            {
                "verse": "Et nimis, heu, quamquam rudibus tenuive lepore,"
            },
            {
                "verse": "Versibus exhibeat placidas mitissimus aures"
            },
            {
                "verse": "Neve levem dubitet dignam se ducere Musam?"
            },
            {
                "verse": "Alpheus"
            },
            {
                "verse": "Quale sibi, o Gnomon, tali pro munere carmen"
            },
            {
                "verse": "Reddemus? nam si nobis armenta darentur"
            },
            {
                "verse": "Omnia, non magis est quam si nos ille canentes"
            },
            {
                "verse": "Dignetur, tenuem non aspernatus honorem."
            },
            {
                "verse": "Gnomon"
            },
            {
                "verse": "Talia, pastores, at si non possumus ipsi"
            },
            {
                "verse": "Qualia nunc illum deceant, virgulta canemus;"
            },
            {
                "verse": "Alternis eadem nuper quae lusimus ambo,"
            },
            {
                "verse": "Colle sub hoc gracili repetemus carmina voce."
            },
            {
                "verse": "Finierat Gnomon, cum iam nox humida currus"
            },
            {
                "verse": "Iungit equis, pastasque domum monet ire capellas."
            },
            {
                "verse": "Haec ego nunc lusi, tenui modulatus avena,"
            },
            {
                "verse": "Pauca, sed ingenti Medicis perculsus amore."
            },
            {
                "verse": "Vos, precor, haec, Musae, faciatis plurima Cosmo,"
            },
            {
                "verse": "Cosmo, qui mundi mensuram nomine complet."
            },
            {
                "verse": "Si quando maior nostro de pectore surget"
            },
            {
                "verse": "Spiritus, et vates non dedignetur Apollo"
            },
            {
                "verse": "Cyrrhaeos tandem me delibare liquores,"
            },
            {
                "verse": "Divinas ausus Cosmi pertingere laudes"
            },
            {
                "verse": "Temptabo currus lato deflectere campo."
            }
        ]
    ]
}