{
    "author": "Gioanni Hercolani de' Sarti",
    "title": "epigrammata Feretrana",
    "url": "http://www.poetiditalia.it/texts/HERCOLAN|epig|001",
    "text": [
        [
            {
                "verse": "Hae pinnae Sancti (quod fertur ubique) Marini"
            },
            {
                "verse": "Tres libertatis saecula trina notant."
            }
        ],
        [
            {
                "verse": "Nominis eiusdem meliorem nacta maritum"
            },
            {
                "verse": "Currina insolitos audio laeta choros."
            }
        ],
        [
            {
                "verse": "Sim plebs Curinae hinc poteris cognoscere quanti,"
            },
            {
                "verse": "Urbs sponsum quoties invidet alma mihi."
            }
        ],
        [
            {
                "verse": "Ut vivam aeternum, sponsus mihi vivat in annos"
            },
            {
                "verse": "Nestoris; usque hortis praeferar Hesperidum."
            }
        ],
        [
            {
                "verse": "Clara viris doctis merito Macerata superbit"
            },
            {
                "verse": "Et Cruce qui pendet nec minus aere sacro."
            }
        ],
        [
            {
                "verse": "Ut sua Mondagani Bacchus vineta frequentat,"
            },
            {
                "verse": "Haec loca sic numquam respicit alma Ceres."
            }
        ],
        [
            {
                "verse": "Cur Clarignanum veteres dixere? Quod illud"
            },
            {
                "verse": "Sola potest clarum reddere clara dies."
            }
        ],
        [
            {
                "verse": "Mons cum pistello mortaria parva tabelli-"
            },
            {
                "verse": "Onis, prospectum si videatur, erunt."
            }
        ],
        [
            {
                "verse": "Castellina suis vix se defendit ab undis;"
            },
            {
                "verse": "Cultore inde suo saepe relicta dolet."
            }
        ],
        [
            {
                "verse": "Patriciis fuerat Certaldum nobile quondam,"
            },
            {
                "verse": "Temporibus nostris est mera rusticitas."
            }
        ],
        [
            {
                "verse": "Rubra bonos generat prorsus seu Petra malignos,"
            },
            {
                "verse": "Nec medium retinet, sole repente caret."
            }
        ],
        [
            {
                "verse": "Ut vivat Sanctae Mariae miser incola Montis"
            },
            {
                "verse": "Nescio, ni vivat rore, noto, lapide."
            }
        ],
        [
            {
                "verse": "Non mihi Cauletum posuerunt nomina caules,"
            },
            {
                "verse": "Sed pecori quod sim commoda caula meo."
            }
        ],
        [
            {
                "verse": "Arce, opibus lympha gaudet Ceregno perenni,"
            },
            {
                "verse": "Tristatur nebula, frigore, sole brevi."
            }
        ],
        [
            {
                "verse": "Mons Copiolus equos et pinguia rura bovesque;"
            },
            {
                "verse": "Causidicos multos Mons Copiolus habet."
            }
        ],
        [
            {
                "verse": "Commoda Monte Bovum duo sunt, frumenta pecusque;"
            },
            {
                "verse": "Fumus inest contra perpetuumque gelu."
            }
        ],
        [
            {
                "verse": "Effectus sequitur causam; ferturque Subannum"
            },
            {
                "verse": "Sub Montis positum podice Carpinei."
            }
        ],
        [
            {
                "verse": "Indictum est nomen (si di voluere) Suanno"
            },
            {
                "verse": "Quod sua non habeat; quare aliena petit."
            }
        ],
        [
            {
                "verse": "Est Mons Grimanus pingui tellure beatus,"
            },
            {
                "verse": "Fontibus et quercu Crustumioque fero."
            }
        ],
        [
            {
                "verse": "Dant mala Tassorum Montes lapidesque virosque;"
            },
            {
                "verse": "Haec duo si demas, cetera perbona sunt."
            }
        ],
        [
            {
                "verse": "Nil aliud miseris superest, quibus alta tenetur"
            },
            {
                "verse": "Ripa, nisi hinc inopes frangere colla queant."
            }
        ],
        [
            {
                "verse": "Credula Fossa ruit magnae Carthaginis instar"
            },
            {
                "verse": "Ausa datam Domino ter violare fidem."
            }
        ],
        [
            {
                "verse": "Qui cute, qui stomacho, qui rene et splene laborat,"
            },
            {
                "verse": "Vallem, ubi potatur plurima lympha, petat."
            }
        ],
        [
            {
                "verse": "Recte Ugolino Mons tunc dominante ferebar;"
            },
            {
                "verse": "Rectius, heu, vallis dicerer ima modo."
            }
        ],
        [
            {
                "verse": "Mons Maius flores tot numquam tempore verno"
            },
            {
                "verse": "Quot promissa notos irrita ferre solet."
            }
        ],
        [
            {
                "verse": "Tausanum lacus est, ubi magnis piscibus ingens"
            },
            {
                "verse": "Turba minutorum semicomesa latet."
            }
        ],
        [
            {
                "verse": "Laetatur peperisse magis Petracuta Philippum"
            },
            {
                "verse": "Vatem, quam quod habet te, Libiane ferax."
            }
        ],
        [
            {
                "verse": "Quod foliis careat, hinc dicitur Afolianum;"
            },
            {
                "verse": "Quodque viris, dicas Avirianum etiam."
            }
        ],
        [
            {
                "verse": "Undique tutatur rupes praerupta Leonis"
            },
            {
                "verse": "Moenia, quae tantum scandit iniqua fames."
            }
        ],
        [
            {
                "verse": "Iam fuit hic gratus Domino felixque popellus;"
            },
            {
                "verse": "Abstulit, heu, miseris Tusculus omne decus."
            }
        ],
        [
            {
                "verse": "Maiolum melius dixissent nomine Aornon;"
            },
            {
                "verse": "Namque super volucris summa volare nequit."
            }
        ],
        [
            {
                "verse": "Cultores vitis meliores saecula numquam"
            },
            {
                "verse": "Nostra tulere; parum gens tamen ista bibit."
            }
        ],
        [
            {
                "verse": "Tu quoque, Petra, nimis tuta ac secura manebis,"
            },
            {
                "verse": "Petra quod inde nihil diripiatur habet."
            }
        ],
        [
            {
                "verse": "Antiquum antiquum Francisci gratia reddit"
            },
            {
                "verse": "Grata mei et Pario marmore Virgo nitens."
            }
        ],
        [
            {
                "verse": "Artis Pinna viros medicae iurisque peritos"
            },
            {
                "verse": "Procreat, indignam sustinet usque famem."
            }
        ],
        [
            {
                "verse": "Scaulinum sine caule lacu iam nobile pleno,"
            },
            {
                "verse": "Quanta inerat, sicco, nobilitate caret."
            }
        ],
        [
            {
                "verse": "Illustras Billos; tua nam, sanctissime Iannes,"
            },
            {
                "verse": "Candida Vestali est plena sorore domus."
            }
        ],
        [
            {
                "verse": "Non macies, sed magna acies hic fusa phalangum"
            },
            {
                "verse": "Florentinorum nomina vera facit."
            }
        ],
        [
            {
                "verse": "Carpineus dat aquas, dat saxa, dat aera purum,"
            },
            {
                "verse": "Dat caseum, dat equos, dat cereale bonum."
            }
        ],
        [
            {
                "verse": "Nata pascendo pecori Mons splendidus herba"
            },
            {
                "verse": "Carpineus comites dat mihi, nomen, opes."
            }
        ],
        [
            {
                "verse": "Irrigui fontes et lati pascua campi"
            },
            {
                "verse": "Et Castellaciam ditat aratus ager."
            }
        ],
        [
            {
                "verse": "Frontino tanto decori Vandinia gens est"
            },
            {
                "verse": "Quanto, Roma, fuit gens Fabiana tibi."
            }
        ],
        [
            {
                "verse": "Et Velianum quae vertice sidera tangit"
            },
            {
                "verse": "Turris et ornatus nobile reddit ager."
            }
        ],
        [
            {
                "verse": "Vade Monasterium, si vis reperire molestum,"
            },
            {
                "verse": "Mendicum, insanum, vile hominumque genus."
            }
        ],
        [
            {
                "verse": "Cur, San Siste, tuas dotes post terga relinquam?"
            },
            {
                "verse": "Sed loca sancta prope est maxima quod tibi sunt."
            }
        ],
        [
            {
                "verse": "Petra et Caula tibi, nec nomina vana dedere;"
            },
            {
                "verse": "Plurima enim petra est, plurima caula fuit."
            }
        ],
        [
            {
                "verse": "Fabrili dat Serra viros lippa arte valentes;"
            },
            {
                "verse": "Unum hoc si demas, dempseris omne bonum."
            }
        ],
        [
            {
                "verse": "Inde Lupaiolum veteres dixere, quod illic"
            },
            {
                "verse": "Sive lupus fuerit, seu lupa multa bipes."
            }
        ],
        [
            {
                "verse": "Paupere Planani oppidulo domus unica ventrem"
            },
            {
                "verse": "Extendit, pallet cetera turba fame."
            }
        ],
        [
            {
                "verse": "Lunanum quarta fundatum credere luna"
            },
            {
                "verse": "Desine; namque venit plurimus inde pepo."
            }
        ],
        [
            {
                "verse": "Saltantes tremulo Corvorum clune puellas"
            },
            {
                "verse": "Et solidis etiam Saxa diebus alunt."
            }
        ],
        [
            {
                "verse": "Disiectam Tabuletum arcem iam desine flere;"
            },
            {
                "verse": "Tanti causa mali namque Vitellus obit."
            }
        ],
        [
            {
                "verse": "Omnis homo - mirum! - muratae est incola Villae,"
            },
            {
                "verse": "Quod merito possis dicere Lauditurum."
            }
        ],
        [
            {
                "verse": "Triticeas moles quamvis det Sanctus Ioannes,"
            },
            {
                "verse": "Sunt monachi eiusdem femina virque tamen."
            }
        ],
        [
            {
                "verse": "Nec procul hinc tibi Ripa venit Massana, sed illam"
            },
            {
                "verse": "Terra ferax, non gens provida laetificat."
            }
        ],
        [
            {
                "verse": "Hanc Vallem Coryli ne spernas; altera namque"
            },
            {
                "verse": "Roma colit Papam et videt usque suum."
            }
        ],
        [
            {
                "verse": "Ripetrosa, tibi cum sint saxa alta, timore"
            },
            {
                "verse": "(Quam bene tecum actum est!) invidiaque cares."
            }
        ],
        [
            {
                "verse": "Sancta suis crucibus premitur Crux aspera: rara"
            },
            {
                "verse": "Arbore glandifera pomiferaque nitet."
            }
        ],
        [
            {
                "verse": "Irriguis hortis Valtevae est clara, Minervae"
            },
            {
                "verse": "Muneribus, lympha, quae levis ore calet."
            }
        ],
        [
            {
                "verse": "Notum quod saxis Saxum specularibus aut quod"
            },
            {
                "verse": "Incola corda habeat saxea nomen habet."
            }
        ],
        [
            {
                "verse": "Anguilla, Cerere et porco qui surgis amoenus,"
            },
            {
                "verse": "Labe tamen multa, Mons Liciane, cadis."
            }
        ],
        [
            {
                "verse": "Giambona sola domus repararet diruta Gipsi"
            },
            {
                "verse": "Moenia, ni contra scandala multa forent."
            }
        ]
    ]
}