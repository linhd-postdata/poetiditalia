{
    "author": "Angelo Poliziano",
    "title": "Graecorum poetarum epigrammata",
    "url": "http://www.poetiditalia.it/texts/POLIZIAN|grae|001",
    "text": [
        [
            {
                "verse": "Archeanassa mihi meretrix colophonia nunc est,"
            },
            {
                "verse": "Cuius et in rugis insidet acer amor."
            },
            {
                "verse": "Ah miseri a prima tetigit quos illa iuventa"
            },
            {
                "verse": "Igne suo! Medii vos rapuere rogi."
            }
        ],
        [
            {
                "verse": "Timades hic pulvis, quae dulces ante hymenaeos"
            },
            {
                "verse": "Excepta est nigro Persephones thalamo."
            },
            {
                "verse": "Illius heu fato cunctae de vertice amatam"
            },
            {
                "verse": "Aequales ferro subsecuere comam."
            }
        ],
        [
            {
                "verse": "Troiam canens, Homere, flammis erutam,"
            },
            {
                "verse": "Urbes gravi livore stantes concutis."
            }
        ],
        [
            {
                "verse": "Incaluere animis dura certare palestra"
            },
            {
                "verse": "Neptuni quondam filius atque Iovis."
            },
            {
                "verse": "Nec certamen erant operoso ex aere lebetes,"
            },
            {
                "verse": "Sed quod vel vitam vel ferat interitum."
            },
            {
                "verse": "Occidit Antaeus: Iove natum vincere fas est;"
            },
            {
                "verse": "Estque magistra pales Graecia non Libya."
            }
        ],
        [
            {
                "verse": "Hoc est sepulchrum intus cadaver non habens,"
            },
            {
                "verse": "Hoc est cadaver et sepulchrum non habens,"
            },
            {
                "verse": "Sed est idem cadaver et sepulchrum sibi."
            }
        ],
        [
            {
                "verse": "Vidit ut implicitum puero pater anxius anguem,"
            },
            {
                "verse": "Intendit dubia cornua flexa manu;"
            },
            {
                "verse": "Inque ferae fauces calamum sic torsit, ut audax"
            },
            {
                "verse": "Terruerit natum non minus angue senex."
            },
            {
                "verse": "Sed nunquam pius errat amor: puer, hoste perempto,"
            },
            {
                "verse": "Salvus erat: stupuit morte dirempta salus."
            },
            {
                "verse": "Victor ab hac pharetram quercu suspendit et arcum,"
            },
            {
                "verse": "Fortunae atque artis quae monumenta suae."
            }
        ],
        [
            {
                "verse": "Ite alio, fures; nulla hic occasio lucri:"
            },
            {
                "verse": "Nam fida est custos addita pauperies."
            }
        ],
        [
            {
                "verse": "Medeae statua est, misella hirundo,"
            },
            {
                "verse": "Sub qua nidificas. Tuos ne credas"
            },
            {
                "verse": "Huic natos, rogo, quae suos necavit."
            }
        ],
        [
            {
                "verse": "Ut omnium fierem torus."
            }
        ],
        [
            {
                "verse": "Cum Mars Daphne se miscuit,"
            },
            {
                "verse": "Apollo tunc ubi fuit?"
            }
        ],
        [
            {
                "verse": "Spem simul et Nemesin posita dicat Eunus in ara;"
            },
            {
                "verse": "Scilicet ut speres omnia, nil habeas."
            }
        ],
        [
            {
                "verse": "Quid me implicatis, palmites,"
            },
            {
                "verse": "Plantam Minervae non Bromi?"
            },
            {
                "verse": "Procul racemos tollite,"
            },
            {
                "verse": "Ne, virgo, dicar ebria."
            }
        ],
        [
            {
                "verse": "Si coelum e terra spectes, coelum omne videbis;"
            },
            {
                "verse": "Si terram e coelo, penitus tibi terra patebit:"
            },
            {
                "verse": "Nunc terram penitus cernis: coelum esse putato."
            }
        ],
        [
            {
                "verse": "Complexus virides frondosae virginis artus:"
            },
            {
                "verse": "Sic quoque mutata, dixit Apollo, fruar."
            },
            {
                "verse": "Utque novas gusta baccas tentavit: Eamdem,"
            },
            {
                "verse": "Hei mihi!, servat, ait, nunc quoque amaritiem."
            }
        ],
        [],
        [],
        [],
        [],
        []
    ]
}