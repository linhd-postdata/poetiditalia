{
    "author": "carmina libraria",
    "title": "Publius Virgilius Maro, opera: interpretatione et notis illustravit Carolus Ruaeus",
    "url": "http://www.poetiditalia.it/texts/CARM_LIB|ver4|001",
    "text": [
        [
            {
                "verse": "Ad Serenissimum Delphinum Carolus Ruaeus e soc. Iesu"
            }
        ],
        [
            {
                "verse": "Arma, tibi, Lodoice, sinit iam firmior aetas,"
            },
            {
                "verse": "Arma ferunt Musae: blandis illae artibus olim"
            },
            {
                "verse": "Te puerum solitae molles formare sub annos;"
            },
            {
                "verse": "Bella modo aeratasque acies animasque superbas"
            },
            {
                "verse": "Heroum veterum et magnae capita ultima Romae"
            },
            {
                "verse": "Aeneamque illumque sacro tibi vertice Pindi"
            },
            {
                "verse": "Deducunt alacres tuaque ultro ad limina sistunt."
            },
            {
                "verse": "Aspicis insignes lauro Parnasside vultus;"
            },
            {
                "verse": "Horrentemque comam et rorantia tela cruore,"
            },
            {
                "verse": "Bellatorum habitus? Non haec tibi nomina primum"
            },
            {
                "verse": "Nota, nec insuetae percellunt lumina formae."
            },
            {
                "verse": "Iamdudum faciles oculos per saecula ducens"
            },
            {
                "verse": "Et seriem et casus et fortia mente retractas"
            },
            {
                "verse": "Facta virum, nec te tantum excitat aemulus ardor"
            },
            {
                "verse": "Nitentem celeri laudum ad fastigia gressu."
            },
            {
                "verse": "Iussa etiam et Magni stimulant exempla Parentis."
            },
            {
                "verse": "Atque is, credo equidem, coepti te in talibus angit"
            },
            {
                "verse": "Interdum timor Emathium qui Persidis olim"
            },
            {
                "verse": "Victorem summos inter vexabat honores"
            },
            {
                "verse": "Ne deesset factis vox olim digna canendis."
            },
            {
                "verse": "Forsan ut hic vatem Pelidae invidit Homerum,"
            },
            {
                "verse": "Tu quoque postgenitis avidus transmittere nomen"
            },
            {
                "verse": "Aeneae invideas Andini plectra Maronis"
            },
            {
                "verse": "Maior et Aenea maiorque futurus Achille."
            },
            {
                "verse": "Ne tamen ille animum metus urgeat, aurea postquam"
            },
            {
                "verse": "Flumina Castaliis fudit rex Maximus arvis"
            },
            {
                "verse": "Fertilis in vates omnis se gleba resolvit,"
            },
            {
                "verse": "Qualis in armatos tellus Cadmaea maniplos."
            },
            {
                "verse": "Iam chorus aequalis procerum, iam Gallica pubes"
            },
            {
                "verse": "Romulidum numeris cantuque assuescit olorum"
            },
            {
                "verse": "Auspice te, mox apti omnes tua dicere bella."
            },
            {
                "verse": "Totque tui quondam, quot erunt tua bella, Marones."
            },
            {
                "verse": "Ipse nemus linquens placidum ripasque beatas"
            },
            {
                "verse": "Elysiae, Lethes, Francas Romanus in auras"
            },
            {
                "verse": "Virgilius, vatum dux antistesque tuorum"
            },
            {
                "verse": "Sponte venit: non ille modos et Franca per artem"
            },
            {
                "verse": "Verba sonans, nostroque recens simulatus amictu"
            },
            {
                "verse": "Sed gravis ut quondam et Latii Luparaea canore"
            },
            {
                "verse": "Tecta replens litui, Versaliaque arva pererrans"
            },
            {
                "verse": "Ausonia in trabea et Sarrano lucidus ostro."
            },
            {
                "verse": "Non tamen hoc habitu, non hoc se more ferentem"
            },
            {
                "verse": "Dura palatinae carpent ludibria turbae."
            },
            {
                "verse": "Haec fuerint prius insano cum Gallia fastu"
            },
            {
                "verse": "Sermonis Latii probro sibi verteret usum."
            },
            {
                "verse": "Ex quo autem invitae nutricis ab ubere raptus"
            },
            {
                "verse": "Pieridum in gremio consuesti ducere somnos"
            },
            {
                "verse": "Regalis puer et latiae ridere Minervae,"
            },
            {
                "verse": "Redditus hinc nostris honor artibus, hinc duce vates"
            },
            {
                "verse": "Virgilio penetrant aulas atque aurea Regum"
            },
            {
                "verse": "Ulta sales per te et levium secura iocorum."
            },
            {
                "verse": "Quantus Taenarios fines Ephyraeaque tecta"
            },
            {
                "verse": "Lesbius intravit vates, quem fluctibus atris"
            },
            {
                "verse": "Merserat impia gens et surdi ad carmina nautae."
            },
            {
                "verse": "At Delphin blandi captus dulcedine cantus"
            },
            {
                "verse": "Ionio e magno terris invexit amicis"
            },
            {
                "verse": "Mirantem et toto celebrantem e litore munus."
            },
            {
                "verse": "Non aliter Lodoice tuo nunc munere prodit"
            },
            {
                "verse": "Ille novam in lucem veteri conspectus honore"
            },
            {
                "verse": "Virgilius: tantum radios sonitumque refringit"
            },
            {
                "verse": "Audiri vulgo patiens patiensque videri:"
            },
            {
                "verse": "Et recta vocum serie numerisque solutis"
            },
            {
                "verse": "Digna rudes fingens olim ad modulamina vates."
            },
            {
                "verse": "Iuverit hoc alios: nihil hoc tibi simplice cultu,"
            },
            {
                "verse": "Hac nihil arte opus est. Pleno dudum ore sonantem"
            },
            {
                "verse": "Virgilium et magnos capis alto pectore sensus."
            },
            {
                "verse": "Ille suas tibi pandere opes, sua furta fateri"
            },
            {
                "verse": "Saepe amat. Augusto qualis Priameia fata"
            },
            {
                "verse": "Tartareamque domum et Tyrios narrabit amores"
            },
            {
                "verse": "Cum spoliis Arabum gravis et Gangetide praeda"
            },
            {
                "verse": "Baiarum hic fontes laetamque reviseret urbem"
            },
            {
                "verse": "Victrices mulcens Andino Carmine curas."
            },
            {
                "verse": "Hunc sequere et factis et magni vatis amore"
            },
            {
                "verse": "Utraque digna tuis laus moribus utraque fatis."
            },
            {
                "verse": "Iamque adeo belli strepitus Martisque labores"
            },
            {
                "verse": "Mitibus adiunxti studiis: te Dola frementem"
            },
            {
                "verse": "Horruit ad muros ignesque ac tela minantem."
            },
            {
                "verse": "Nil tamen hac mites turbarunt praelia Musas."
            },
            {
                "verse": "Tu quoque cum magnis aetas matura triumphis"
            },
            {
                "verse": "Mox aderit, sive Austriacam tremefeceris Arcton,"
            },
            {
                "verse": "Seu magis Hesperiae penetrabis claustra Pyrenes"
            },
            {
                "verse": "Musarum salibus duros asperge labores."
            },
            {
                "verse": "Martia nil mites turbabunt praelia Musae."
            }
        ]
    ]
}