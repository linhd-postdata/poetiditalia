{
    "author": "carmina libraria",
    "title": "Petrus Apianus, astronomicon Caesareum",
    "url": "http://www.poetiditalia.it/texts/CARM_LIB|apia|001",
    "text": [
        [
            {
                "verse": "de invictissimis Carlo et Ferdinando fratribus, orbis Romani imperatoribus epigramma Christophori Stathmioni"
            }
        ],
        [
            {
                "verse": "Ipse sub affini moderamine gaudet Olympo"
            },
            {
                "verse": "Terraque cognato gaudet in imperio."
            },
            {
                "verse": "Sidera cum luces noctes fraterna gubernent"
            },
            {
                "verse": "Ortus occasus frater uterque regit."
            },
            {
                "verse": "Ambo Romanae gentis: hunc lassus inumbrat,"
            },
            {
                "verse": "Phoebus, eum vigili roridus orbe videt."
            },
            {
                "verse": "Dic igitur caelum potius tellure quid ornet?"
            },
            {
                "verse": "Hoc habet, haec posthac est habitura deos."
            }
        ],
        [
            {
                "verse": "eiusdem in authorem"
            }
        ],
        [
            {
                "verse": "Invenit Hipparchus, Ptolomaeus illustrat, at illos"
            },
            {
                "verse": "Eiusdem facti singula fama colit."
            },
            {
                "verse": "Nunc Apianus erit modicus, qui praestat utrumque"
            },
            {
                "verse": "Prima simul mobis et manifesta ferens?"
            },
            {
                "verse": "Si meruit Graius statuas puer arte Berosus"
            },
            {
                "verse": "Quid ni Germanus templa magister habet?"
            }
        ],
        [
            {
                "verse": "argumentum operis per eundem"
            }
        ],
        [
            {
                "verse": "Quod peragant cursus errantia sidera quosve"
            },
            {
                "verse": "Fixa, quibus Phoebe subtrahat ora viis;"
            },
            {
                "verse": "Quis sit inaequato figendus terminus anno"
            },
            {
                "verse": "Ut numeret festos littera sacra dies;"
            },
            {
                "verse": "Quam variet Graius, quam nec Latius sibi constet"
            },
            {
                "verse": "Historicus, Crises tempora quaeque ferant."
            },
            {
                "verse": "Cuncta bipartito sed prima volumine cernes"
            },
            {
                "verse": "Mille quibus species membraque mille fluunt."
            },
            {
                "verse": "Altera pars subdet primo quotus usus ab orbe,"
            },
            {
                "verse": "Sit, veluti caudam a Sole cometa ferat."
            },
            {
                "verse": "Innumeros fructus Torqueti nobilis inde"
            },
            {
                "verse": "Structuramque suo quaeque nitore decens."
            },
            {
                "verse": "Omnia quae tanto spectabis acumine nata"
            },
            {
                "verse": "Quam poteras nusquam si prius acta forent."
            },
            {
                "verse": "Adde quod est numeris sine quidvis et sine calclis"
            },
            {
                "verse": "Quod renuit priscos nosque moratur opus."
            },
            {
                "verse": "Aestimet authori quid lector debeat ergo"
            },
            {
                "verse": "Aestimet et prudens haec bene posteritas."
            }
        ],
        [
            {
                "verse": "liber loquitur"
            }
        ],
        [
            {
                "verse": "Quid faciam? Vulgi sum memet in ora daturus"
            },
            {
                "verse": "Ultro. Num tutus malo latere domi?"
            },
            {
                "verse": "Posterius certe satius, sed publica cogit"
            },
            {
                "verse": "Quem magis utilitas. Deprecor huic quid agas."
            },
            {
                "verse": "Huic ego parendo nil non sum ferre paratus"
            },
            {
                "verse": "Nec fieri mundo fabula nota queror."
            },
            {
                "verse": "Spes tamen est ingens fruiturum sidere fausto"
            },
            {
                "verse": "Tectum Caesareis non male nominibus."
            },
            {
                "verse": "His etenim semel acceptus, semel ipse probatus"
            },
            {
                "verse": "Iudicium vulgi nil moror instabilis."
            },
            {
                "verse": "Quem penes incerti certi quoque norma vacillat"
            },
            {
                "verse": "Consimili censens aequa et iniqua fide."
            }
        ]
    ]
}