{
    "author": "Quinto Emiliano Cimbriaco",
    "title": "carmina uaria e codice Oenipontano 664",
    "url": "http://www.poetiditalia.it/texts/CIMBRIAC|cuar|001",
    "text": [
        [
            {
                "verse": "Caesar honorati clarissima gloria mundi,"
            },
            {
                "verse": "Quem caelum et terrae, quem uenerantur aquae:"
            },
            {
                "verse": "Quae damus exculti non multum carmina plectri,"
            },
            {
                "verse": "Accipe de nostra munera parua manu,"
            },
            {
                "verse": "Quamuis Aetnaeo nullae mihi pumice rasae"
            },
            {
                "verse": "Corycium chartae non oluere crocum."
            },
            {
                "verse": "Qualiscunque tamen nostri sit charta libelli,"
            },
            {
                "verse": "Hic laudes, Caesar, hic tua facta leges."
            },
            {
                "verse": "Non tamen exiguum munus contemne: daturus"
            },
            {
                "verse": "His maiora tibi (si licuisset) eram."
            },
            {
                "verse": "Non tantum oceanum propellit gurgite Rhenus"
            },
            {
                "verse": "Corniger aut Scythicas concutit Ister aquas:"
            },
            {
                "verse": "In mare prorumpunt riui. quom uictima defit,"
            },
            {
                "verse": "Accipiunt sacri thura Sabaea foci."
            },
            {
                "verse": "Sic Pylii longos uiuas tibi Nestoris annos,"
            },
            {
                "verse": "Sic et Cumaeos Iliacosque dies;"
            },
            {
                "verse": "Sic inter diuos habitus Leopoldus et idem"
            },
            {
                "verse": "Marchio et Austriacae gloria prima domus,"
            },
            {
                "verse": "Quemue colis tanta, Caesar, pietate, per auras"
            },
            {
                "verse": "Sic te Christophorus lucida in astra ferat;"
            },
            {
                "verse": "Sic Tuus imperio succedens filius olim"
            },
            {
                "verse": "Vitam composita pace quietus agat."
            }
        ],
        [
            {
                "verse": "Caesar, ut auscultes unam te poscimus horam"
            },
            {
                "verse": "Et nati laudes et tua facta simul:"
            },
            {
                "verse": "Nec tamen argentum de te nec quaerimus aurum:"
            },
            {
                "verse": "Caesaris est nobis gratia sola satis."
            }
        ],
        [
            {
                "verse": "Ut me non terrent Phlegraei tela furoris"
            },
            {
                "verse": "Et uocor aegiochi sancta ministra Iouis,"
            },
            {
                "verse": "Sic te nulla mouent Getici saeua agmina Martis,"
            },
            {
                "verse": "Rex ingens, regum Maximiane decus,"
            },
            {
                "verse": "Quoi modo Sigei paret diadema Quirini:"
            },
            {
                "verse": "Sic patre et Hernesto sis mihi maior auo."
            }
        ],
        [
            {
                "verse": "Astra deo nil maius habent, nil Caesare terra:"
            },
            {
                "verse": "Si terram Caesar: sic regit astra deus."
            }
        ],
        [
            {
                "verse": "Si non uis calamos seueriores,"
            },
            {
                "verse": "Si non uis domini pati asteriscos"
            },
            {
                "verse": "Et tantum properas foras abire,"
            },
            {
                "verse": "Non uis esse diutius libelle;"
            },
            {
                "verse": "Nam te grammatici scientiores"
            },
            {
                "verse": "Explodent subito ex suis cathedris."
            },
            {
                "verse": "Tunc raptus miser in graues coquinas"
            },
            {
                "verse": "Ad scombros uenies salariorum."
            },
            {
                "verse": "Cum de te facient nouos cucullos,"
            },
            {
                "verse": "Ridebunt scioli, mihi papyros"
            },
            {
                "verse": "Et frustra nimium perire noctes,"
            },
            {
                "verse": "Patronum nisi habebis Hermolaon"
            },
            {
                "verse": "Scitum (Iuppiter) et bonum poetam,"
            },
            {
                "verse": "Doctum praeterea meum Sabellum"
            },
            {
                "verse": "Et Laetum citharae politioris,"
            },
            {
                "verse": "Quem nunc Pannonii audiunt canentem,"
            },
            {
                "verse": "Quin et Callimachum lyrae magistrum,"
            },
            {
                "verse": "Quem nunc laudibus efferunt Poloni"
            },
            {
                "verse": "Et nostrum Merulam grauem sophistam."
            },
            {
                "verse": "Hos si nactus eris tibi patronos,"
            },
            {
                "verse": "Tum ridere ciconias licebit"
            },
            {
                "verse": "Et ianuam et pueros salariorum"
            },
            {
                "verse": "Et nasum senis Urii trilibrem."
            }
        ],
        [
            {
                "verse": "Asteridos carmen pleno iam lusimus haustu,"
            },
            {
                "verse": "Quo Turcarum acies et tristia bella canebam"
            },
            {
                "verse": "Vexatamque Rhodon partumque ex hoste trophaeum."
            },
            {
                "verse": "Nunc mihi fert animus laudes efferre per orbem"
            },
            {
                "verse": "Caesaris et factum, quo iam se gloria caelo"
            },
            {
                "verse": "Tollit et immensum spargit per saecula nomen"
            },
            {
                "verse": "Austriacae gentis tam longo stemmate auorum"
            },
            {
                "verse": "Nobilis et magno praesentis numine Diui."
            },
            {
                "verse": "Sed mihi pertenues sunt hoc in carmine uires"
            },
            {
                "verse": "Nec sufferre queo magnarum pondera rerum:"
            },
            {
                "verse": "Ergo Castalides, praesentia numina uatum,"
            },
            {
                "verse": "Ferte pedem mecum facilesque in uota uenite,"
            },
            {
                "verse": "Si uestrum ingenti quondam perculsus amore"
            },
            {
                "verse": "Sacra fero citharamque mouens plectrumque canorum"
            },
            {
                "verse": "Sedulus ingredior Musarum templa sacerdos."
            },
            {
                "verse": "Tu quoque Cirrhaei, Caesar, mihi numinis instar"
            },
            {
                "verse": "Quaeso faue coeptis: tibi si mea plectra mouentur,"
            },
            {
                "verse": "Si tua Daphneis cinxit mea tempora ramis"
            },
            {
                "verse": "Et me Palladio quondam manus induit auro,"
            },
            {
                "verse": "Qua flectit Naucellus aquas nec gurgite recto"
            },
            {
                "verse": "Austriaci placidus labens prope tecta Naonis"
            },
            {
                "verse": "Currit in Adriacos amisso nomine fluctus."
            },
            {
                "verse": "Et Tu Sigei custos et nominis auctor,"
            },
            {
                "verse": "Maximiane, decus bellorum et gloria Martis,"
            },
            {
                "verse": "Haec quoi nostra sonant diuinos carmina honores,"
            },
            {
                "verse": "Ingredere ad citharam et uotis assuesce uocari."
            },
            {
                "verse": "Aspicias uatem iam nunc tua facta canentem,"
            },
            {
                "verse": "Non quo terribilem prosternis Teutona uultu"
            },
            {
                "verse": "Gallorumque duces et duros caede Sicambros"
            },
            {
                "verse": "Aut Morinos Celtasque truces Batauosque furentis,"
            },
            {
                "verse": "Sed quo pacatum moderaris Apolline Martem,"
            },
            {
                "verse": "Quom tibi Cecropias resonat facundia uoces"
            },
            {
                "verse": "Et loquitur tecum positis Tritonia monstris."
            },
            {
                "verse": "Caesar ut in senium se iam uergentibus annis"
            },
            {
                "verse": "Ire uidet minuique in fesso corpore uires"
            },
            {
                "verse": "Ad bellum et duri iuuenilia munera Martis,"
            },
            {
                "verse": "Etsi non animi uirtus ita pigruit aeuo,"
            },
            {
                "verse": "Ut non spectatis quidnam descendat ab astris"
            },
            {
                "verse": "Huc sciat et quantum terris promittat Olympus:"
            },
            {
                "verse": "In longum coepit magnas extendere curas"
            },
            {
                "verse": "Sollicitus, regnis obita post morte futurum"
            },
            {
                "verse": "Quem statuat regem, quisnam succedat habenis"
            },
            {
                "verse": "Imperii currusque regat pacemque per urbes"
            },
            {
                "verse": "Componat sceptrumque uigens aetate Quiritum"
            },
            {
                "verse": "Induat ac fidei totum uexilla per orbem"
            },
            {
                "verse": "Proferat et saeui concludat limina Iani."
            },
            {
                "verse": "Ceu quondam Libyes pastor confectus ab aeuo"
            },
            {
                "verse": "Extremis alium quaerit fugientibus annis,"
            },
            {
                "verse": "Quoi tuto committat oues, ne tristibus olim"
            },
            {
                "verse": "Praeda lupis fiant: sic diuus Caesar ob aeuum"
            },
            {
                "verse": "Iam grauis et custos hominum tutorque fidelis"
            },
            {
                "verse": "Sectae nostratis Christique uicarius alter"
            },
            {
                "verse": "Atque secundus apex uoluens in pectore curas"
            },
            {
                "verse": "Quaerebat secum, quoi tuto traderet olim"
            },
            {
                "verse": "Romanas aquilas et regni frena secundi,"
            },
            {
                "verse": "Ne rapiant hostes, superis ubi cesserit oris,"
            },
            {
                "verse": "Seruitioque premant gentis uexilla fidelis."
            },
            {
                "verse": ".........."
            },
            {
                "verse": "Et citharae carus nostrae Fuxmaggus et idem"
            },
            {
                "verse": "Nunc in Caesarea consultor nobilis aula,"
            },
            {
                "verse": "Cui plus indulsit rerum natura creatrix:"
            },
            {
                "verse": "Bis senos manibus (grande et mirabile dictu)"
            },
            {
                "verse": "Et totidem pedibus digitos produxit alumno."
            },
            {
                "verse": ".........."
            },
            {
                "verse": "Tum senior Caesar placido sic pectore fatur"
            },
            {
                "verse": "Concilii expositis longo prius ordine causis:"
            },
            {
                "verse": "\"Nunc legite ex uobis unum, qui frena secundi"
            },
            {
                "verse": "Succipiat regni et currum moderetur habenis,"
            },
            {
                "verse": "Quas ego cedo libens. Nam me iam serior aetas"
            },
            {
                "verse": "Admonet et labens fidei res publica nostrae,"
            },
            {
                "verse": "Ut mihi succedat, qui fortia munera Martis"
            },
            {
                "verse": "Tractet et immensum pacem diffundat in orbem"
            },
            {
                "verse": "Plus aetate uigens. Quoi, dum per fata licebit,"
            },
            {
                "verse": "Addam me socium auxiliis: nam grandior aetas"
            },
            {
                "verse": "Consilio prodesse potest, si uiribus uti"
            },
            {
                "verse": "Non liceat. Pylius sic post duo saecula Nestor"
            },
            {
                "verse": "Profuit, iratus quum non pugnaret Achilles,"
            },
            {
                "verse": "Victores caderent Danai.\" Sic fatus Olympi"
            },
            {
                "verse": "Alloquitur regem, quoi parent sidera mundi"
            },
            {
                "verse": "Caeruleique maris tractus terraeque iacentes:"
            },
            {
                "verse": "\"Da pater omnipotens (si non indebita posco),"
            },
            {
                "verse": "Qui regat imperium mecum, dum uita manebit,"
            },
            {
                "verse": "Et post fata meas in totum sumat habenas"
            },
            {
                "verse": "Regnorum et saeuos pugnis exerceat hostes"
            },
            {
                "verse": "Tuteturque fidem, cuius studiosus in oras"
            },
            {
                "verse": "Victor Idumaeas Romani insignia sceptri"
            },
            {
                "verse": "Proferat ac gentes bello contundat et omnem"
            },
            {
                "verse": "Perfidiam reprimat Solymorumque asserat urbem,"
            },
            {
                "verse": "Quae mea cura fuit. scis tu, pater optime rerum"
            },
            {
                "verse": "Et sine fine Deus, quondam uoluisse fideles"
            },
            {
                "verse": "Nostratis fidei, me auctore et principe, reges"
            },
            {
                "verse": "Concilio in magno contra capere arma furores"
            },
            {
                "verse": "Turcarum et saeuas bello conpescere gentes;"
            },
            {
                "verse": "Verum aliter uisum fatis. da sancte Deorum"
            },
            {
                "verse": "Quod petimus dexterque animis illabere nostris.\""
            },
            {
                "verse": "Vix ea fatus erat, quum caelo flamma corusco"
            },
            {
                "verse": "Arsit et in coetum uisa est descendere longis"
            },
            {
                "verse": "Tractibus et circum rutilos depascere crines,"
            },
            {
                "verse": "Maximiane, tuos, capiti et signare coronam."
            },
            {
                "verse": "Agnouere dei numen regemque salutant"
            },
            {
                "verse": "Et patri ob tantos cuncti gratantur honores"
            },
            {
                "verse": "Imprimisque deo soluunt er ordine grates."
            },
            {
                "verse": "Tum uarios edunt ludos et fronde coronant"
            },
            {
                "verse": "Aedes quisque suas mensisque epulantur opimis,"
            },
            {
                "verse": "Perque uias saltant et laeti carmina dicunt."
            },
            {
                "verse": ".........."
            },
            {
                "verse": "Hoc tu consilio, factis clarissime Caesar,"
            },
            {
                "verse": "Cessisti nato Sigei regna Quirini."
            },
            {
                "verse": "Pro quo nunc capis arma senex et Martia signa"
            },
            {
                "verse": "Tollis in aduersos Belgas stragemque minaris"
            },
            {
                "verse": "Excidiumque urbis; caput obiectare periclis"
            },
            {
                "verse": "Stat tibi et infestis subito concurrere telis,"
            },
            {
                "verse": "Ni reddant natum Brugae portasque recludant"
            },
            {
                "verse": "Satque tibi faciant. Ergo te principe magni"
            },
            {
                "verse": "Auctores coeunt et clari Martis alumni"
            },
            {
                "verse": "Coniurant urbes Brugarum excidere ferro,"
            },
            {
                "verse": "Sternere caede uiros, captiuas ducere matres,"
            },
            {
                "verse": "Vastare igni agros, igni populare penates,"
            },
            {
                "verse": "Praedarique domos penitusque extinguere gentem."
            },
            {
                "verse": "Aulide sic quondam tumidis iurauit Atridis"
            },
            {
                "verse": "Graecia tota, genus bello delere uetustum"
            },
            {
                "verse": "Dardaniasque arces et clarae moenia Troiae."
            },
            {
                "verse": "Iam quicunque colit pallentia frigora Rheni"
            },
            {
                "verse": "Germanasque urbes et fortis Teutonas arces"
            },
            {
                "verse": "Ibat in arma furens bello camposque per omnes"
            },
            {
                "verse": "Brugarum excurrens praedas rapiebat, et omnis"
            },
            {
                "verse": "Igne domos ferroque urbes tristique ruina"
            },
            {
                "verse": "Vastabat Germanus eques propiusque ruebat."
            },
            {
                "verse": "Hac clade impulsi Brugae tibi reddere natum"
            },
            {
                "verse": "Constituunt, ueniamque orare ac supplice uoto"
            },
            {
                "verse": "Caesaris ante pedes proiecti exposcere pacem."
            },
            {
                "verse": "Ergo humiles adeunt regem portisque reclusis"
            },
            {
                "verse": "Illum assertorem patriae dominumque salutant"
            },
            {
                "verse": "Et seruatorem, referentes ordine cuncta"
            },
            {
                "verse": "In laudem aeternumque decus, quae gesserat olim"
            },
            {
                "verse": ".........."
            },
            {
                "verse": "...Per facta haec fortia Brugae"
            },
            {
                "verse": "Suppliciter ueniam poscunt regemque precantur:"
            },
            {
                "verse": "Per patris imperium, per spes surgentis alumni,"
            },
            {
                "verse": "Per caput utriusque et inexorabile fatum,"
            },
            {
                "verse": "Per decus ipsius, per facta futura sub armis"
            },
            {
                "verse": "Et famam et laudes uenturumque in saecula nomen,"
            },
            {
                "verse": "Per soceri manes, per carae coniugis umbras,"
            },
            {
                "verse": "Per cineres matris, per sidera conscia fati"
            },
            {
                "verse": "Orant, ut parcat fassis dominamque potentem"
            },
            {
                "verse": "Fortunam agnoscat: sese, qui cetera uincit,"
            },
            {
                "verse": "Nunc etiam uincat, cum nec uictoria maior"
            },
            {
                "verse": "Esse queat, nec plus laudis paritura per aeuum."
            },
            {
                "verse": "Addunt, magnanimo regi praestantius esse"
            },
            {
                "verse": "Incolumes seruare suos, quam caedere ferro,"
            },
            {
                "verse": "Quos iam paeniteat sceleris; pro sanguine posse"
            },
            {
                "verse": "Tantas esse preces satis et miserabile fatum."
            },
            {
                "verse": "Sic illi sparsi laceratos puluere crines"
            },
            {
                "verse": "Nudatique pedes et uincti guttura fune"
            },
            {
                "verse": "Orabant ueniam ac demisso pectora uultu"
            },
            {
                "verse": "Plangebant manibus, uitam pro morte petentes."
            },
            {
                "verse": "Tum rex excepit: \"Sileam, quam plurima possem"
            },
            {
                "verse": "In uos ferre, uiri. Lacrimas non deprecor istas,"
            },
            {
                "verse": "Nec gemitus sperno nec tam pia uerba precantum."
            },
            {
                "verse": "Fortunae inuidiam agnosco. ne flete. libenter"
            },
            {
                "verse": "Hanc ueniam uobis damus et miserescimus ultra,"
            },
            {
                "verse": "Quam deceat, si uestra uelim, non uerba, sed ipsa"
            },
            {
                "verse": "Facta sequi aut meritas ex uobis sumere poenas."
            },
            {
                "verse": "Sed uos excusant fletus, si fraude doletis"
            },
            {
                "verse": "Semota et uere facti uos paenitet isti."
            },
            {
                "verse": "Quod si per fraudes et me per falsa mouetis"
            },
            {
                "verse": "Gaudia, post magni uenientia Caesaris arma"
            },
            {
                "verse": "Ultorem sperate Deum; mihi cedere regnis"
            },
            {
                "verse": "Et uita, quando uolet haec fortuna, placebit\"."
            },
            {
                "verse": "Sic breuiter fatus manibus leuat ipse iacentes."
            },
            {
                "verse": "Continuo laetis implent clamoribus auras"
            },
            {
                "verse": "Incenduntque aras uotis et thure Sabaeo"
            },
            {
                "verse": "Suppliciterque Deis operantur; et urbe reclusa,"
            },
            {
                "verse": "Quo uelit, ire sinunt regem, comitesque sequuntur"
            },
            {
                "verse": "Electi turmas et patris signa petentem."
            },
            {
                "verse": "Quem cum uidisti, bello clarissime Caesar,"
            },
            {
                "verse": "Incolumem, lacrimis maduerunt lumina obortis"
            },
            {
                "verse": "Et tibi sollicitum tentarunt gaudia pectus:"
            },
            {
                "verse": "Quanta olim mouere senem, quum uenit Ulixes"
            },
            {
                "verse": "Quattuor expletis per bella, per aequora lustris."
            },
            {
                "verse": "Tu natum incolumem manibus conplexus utrisque"
            },
            {
                "verse": "Oscula anhela dabas: longaeuus qualiter Aeson,"
            },
            {
                "verse": "Raptor ut ad patriam Phrixei uelleris urbem"
            },
            {
                "verse": "Venit et Ionium pulsauit remige pontum,"
            },
            {
                "verse": "Oscula mille dabat post tanta pericula nato"
            },
            {
                "verse": "Victori et superis soluebat uota secundis:"
            },
            {
                "verse": "Sic tu Romani, Caesar, iam nominis auctor"
            },
            {
                "verse": "Imperiique decus reddebas debita magno"
            },
            {
                "verse": "Sacra Deo supplex pro nato sospite ad aras."
            },
            {
                "verse": ".........."
            },
            {
                "verse": "Sed mea fessa lyra est, possum nec plectra mouere"
            },
            {
                "verse": "Et tua maiores auertunt pectora curae,"
            },
            {
                "verse": "Quas propter longis superasti tractibus Alpis"
            },
            {
                "verse": "Italiam uisens, cuius te, Maxime, adorat"
            },
            {
                "verse": "Gens Venetum et praesens magnos largitur honores."
            },
            {
                "verse": "Tu mihi testis ades domina legatus ab urbe,"
            },
            {
                "verse": "Antoni Bolde, clarissima gloria gentis"
            },
            {
                "verse": "Et spes et Veneti non ultima fama senatus."
            },
            {
                "verse": "Verum tempus erit, quum me tua bella sonantem"
            },
            {
                "verse": "Germanasque acies laetus mirabitur orbis,"
            },
            {
                "verse": "Quo se cunque dabunt maiores tempore uires"
            },
            {
                "verse": "Et sperata meos hilarabunt otia uultus,"
            },
            {
                "verse": "Quae solus prastare potes: qui sponte dedisti"
            },
            {
                "verse": "Phoebeas circum crines mihi serpere lauros."
            },
            {
                "verse": "Quare uiue diu, totos et Nestoris annos"
            },
            {
                "verse": "Transcendas, uenerande senex, (si iusta precamur)"
            },
            {
                "verse": "Tithonique dies, quamuis te regia coeli"
            },
            {
                "verse": "Optet et inuideat terris tua numina, Caesar!"
            },
            {
                "verse": "Tu quoque, belligerum quoi nuper tradidit ensem"
            },
            {
                "verse": "Caesar et Ausoniae concessit iura coronae,"
            },
            {
                "verse": "Viue diu felix et tantis suffice regnis,"
            },
            {
                "verse": "Ut te fama uetus longos diffundat in annos"
            },
            {
                "verse": "Et pater in diuos tandemque et in astra receptus"
            },
            {
                "verse": "Gaudeat imperii titulis succedere magnis"
            },
            {
                "verse": "Et Pallenaeos factis aequare triumphos."
            }
        ],
        [
            {
                "verse": "Et tu Castalidum cultor studiose sororum,"
            },
            {
                "verse": "Phosmogone, haec quondam carmina nostra leges."
            },
            {
                "verse": "Tum dices: \"nostro sunt, Caesar, tempore uates,"
            },
            {
                "verse": "Ad citharam numeris qui tua facta ferant,"
            },
            {
                "verse": "Otia si dederis totiens sperata Camenis,"
            },
            {
                "verse": "Ut tibi securi plectra mouere queant:"
            },
            {
                "verse": "Qualis erat quondam uafri laudator Ulixi,"
            },
            {
                "verse": "Tunc quom Smyrnaeas scriberet Iliadas,"
            },
            {
                "verse": "Qualis et Andinus uates, quom ferret in oras"
            },
            {
                "verse": "Aeneam Latias Iliacosque deos,"
            },
            {
                "verse": "Aut quom marmoreis caneret Lucanus in hortis"
            },
            {
                "verse": "Ciuili gesta bella nefanda manu,"
            },
            {
                "verse": "Aut quom laudaret lepidum Verona Catullum,"
            },
            {
                "verse": "Delia bella suum, Cynthia bella suum."
            },
            {
                "verse": "Carmina proueniunt numeris deducta serenis:"
            },
            {
                "verse": "Esuriens certe non bene cantat olor."
            },
            {
                "verse": "Nec magno constant uates: uilissima rerum"
            },
            {
                "verse": "Pars, cupide uobis pluris emuntur opes;"
            },
            {
                "verse": "Quae pereunt usu, cum longos carmina honores"
            },
            {
                "verse": "Et laudes semper in noua saecla ferant\"."
            },
            {
                "verse": "Haec pro me dices sacras ad Caesaris aures,"
            },
            {
                "verse": "Phosmogone, Austriaci gloria magna soli:"
            },
            {
                "verse": "Sic male dispereant, opto, qui crimine falso"
            },
            {
                "verse": "Sedibus e tantis te pepulere tuis,"
            },
            {
                "verse": "Inuidia omnipotens et non medicabile uulnus"
            },
            {
                "verse": "Sic nunquam laudes aut tua facta premat,"
            },
            {
                "verse": "Sic bene possideas diuini Caesaris aures"
            },
            {
                "verse": "Et tibi post mortem fama superstes eat."
            }
        ],
        [
            {
                "verse": "Do quod carmina serius, putato"
            },
            {
                "verse": "Id causae mihi, Pergeri, fuisse,"
            },
            {
                "verse": "Quod non est pretium meis Camenis,"
            },
            {
                "verse": "Cum sint Caesareis coquis honores"
            },
            {
                "verse": "Et tibicinibus satis potentes."
            },
            {
                "verse": "An, te oro, esuriet sacer poeta,"
            },
            {
                "verse": "Qui de carminibus potest sonoris"
            },
            {
                "verse": "Annos addere Caesari Sibyllae"
            },
            {
                "verse": "Parcarumque colos diu morari"
            },
            {
                "verse": "Et facta inclita mittere ad nepotes?"
            },
            {
                "verse": "Sed mi, dum uigilo, perit papyrus"
            },
            {
                "verse": "Et magni emptum oleum uorat lucerna;"
            },
            {
                "verse": "Tum uestes nimio teruntur usu,"
            },
            {
                "verse": "Insomnes mihi pruriunt ocelli,"
            },
            {
                "verse": "Dum noctes aliis meas repono."
            },
            {
                "verse": "Verum haec nemo hominum mihi resarcit;"
            },
            {
                "verse": "Sic grati pereunt dies et anni,"
            },
            {
                "verse": "Occultis pedibus uenit senectus,"
            },
            {
                "verse": "Dum Phoebum sequor et nouem sorores"
            },
            {
                "verse": "Et plectris ferio lyram sonoris."
            },
            {
                "verse": "Impune, o mala caecitas! canentem"
            },
            {
                "verse": "Versus sollicitat furens egestas"
            },
            {
                "verse": "Et gratis tamen audiunt poetam."
            }
        ],
        [
            {
                "verse": "Victor ad Eleos quondam sibi debita campos"
            },
            {
                "verse": "Post uarios cursus praemia tollit equus,"
            },
            {
                "verse": "Ductor agit laetos superato ex hoste triumphos,"
            },
            {
                "verse": "Agricola emeritos fronde coronat agros;"
            },
            {
                "verse": "Et nautae saluis imponunt serta carinis,"
            },
            {
                "verse": "Rusticus et fesso soluit aratra iugo:"
            },
            {
                "verse": "Sic et Phoebeas, studiorum praemia, lauros"
            },
            {
                "verse": "Accipit et titulos miles, Apollo, tuus,"
            },
            {
                "verse": "Sic Caesar quondam lustris non quinque peractis"
            },
            {
                "verse": "Imposuit capiti laurea serta meo."
            },
            {
                "verse": "Ecce iterum serpunt circum mea tempora lauri"
            },
            {
                "verse": "Post totidem annorum lustra peracta mihi."
            },
            {
                "verse": "Ergo bis laurum quondam meruisse uidebor,"
            },
            {
                "verse": "Caesaris hoc donum est, haec mea nobilitas,"
            },
            {
                "verse": "Hae mihi diuitiae, sunt haec mea regna, per aeuum"
            },
            {
                "verse": "Aeternum uiuam: nil mihi maius erat."
            },
            {
                "verse": "Quare uiue, precor, longissima saecula, Caesar,"
            },
            {
                "verse": "Atque tuos uincat nulla Sibylla dies."
            },
            {
                "verse": "Et quia non possum meritas tibi reddere grates,"
            },
            {
                "verse": "Olim digna ferent praemia Castalides."
            },
            {
                "verse": "Nam quom Pierius furor incidet, omnia texens"
            },
            {
                "verse": "Caesaris in laudem nobile fabor opus,"
            },
            {
                "verse": "Nomen ubi aeternos uiuet mihi Caesaris annos"
            },
            {
                "verse": "Auferet et laudes nulla futura dies."
            },
            {
                "verse": "Addere Musa potest spatiis fatalibus aeuum"
            },
            {
                "verse": "Et uitae in longos prodere fila dies."
            },
            {
                "verse": "Dilige Castalias, Caesar, si diligis annos"
            },
            {
                "verse": "Et cupis a tota posteritate legi."
            }
        ],
        [
            {
                "verse": "Haec quantum excedit uolucrum regina, Tonantis"
            },
            {
                "verse": "Armigera Idaei, nobilis inter aues:"
            },
            {
                "verse": "Tantum alios superat reges bellator et armis"
            },
            {
                "verse": "Clarus et Austriacis Maximianus auis;"
            },
            {
                "verse": "Quem nunc Sigei decorat diadema Quirini,"
            },
            {
                "verse": "Post etiam, diuo Caesare, Caesar erit."
            }
        ],
        [
            {
                "verse": "Marquarde, Aonidum decus sororum"
            },
            {
                "verse": "Ac laus militiae politioris;"
            },
            {
                "verse": "Quoi fas belligerum uidere regem,"
            },
            {
                "verse": "Qui sceptrum sibi nactus est Quiritum:"
            },
            {
                "verse": "Carmen Cimbriaci rudis poetae,"
            },
            {
                "verse": "In quo Caesaris est tui perennis"
            },
            {
                "verse": "Laus et gloria Maximilliani,"
            },
            {
                "verse": "Diuinas domini feras ad aures"
            },
            {
                "verse": "Et uiuas memor usque et usque nostri;"
            },
            {
                "verse": "Quod si consequar, hoc uidebor omnes"
            },
            {
                "verse": "Tam tum sat bene collocasse noctes."
            }
        ],
        [
            {
                "verse": "Christophore, aeterni quod uix capit alta Tonantis,"
            },
            {
                "verse": "Qui super hos humeros nobile pondus habes:"
            },
            {
                "verse": "Ecce decus mundi et stellantis gloria coeli"
            },
            {
                "verse": "Dedicat Austriacus hoc tibi Caesar opus."
            }
        ],
        [
            {
                "verse": "Quidam sordidior meis cloacis"
            },
            {
                "verse": "Et nunc pauperior meis Camenis,"
            },
            {
                "verse": "Cuius nemo patrem potest docere,"
            },
            {
                "verse": "Matrem nouit adulter omnis, illud"
            },
            {
                "verse": "Tritamen populi salacioris"
            },
            {
                "verse": "Et commune lupanar, ore uersus"
            },
            {
                "verse": "Ah demeus! rabido meos lacessit"
            },
            {
                "verse": "Nec credit sibi gratias referri,"
            },
            {
                "verse": "Quales de genero tulit Lycambes,"
            },
            {
                "verse": "Quales rettulit Hipponax acerbus."
            },
            {
                "verse": "Verum nos etiam procaciores,"
            },
            {
                "verse": "Si perget maledicere, experibit!"
            }
        ],
        [
            {
                "verse": "Aduocat Augustus quotiens, Bernarde, senatum,"
            },
            {
                "verse": "Ornatur uariis sedula turba modis."
            },
            {
                "verse": "Induit hic tenuem, texit quem Cous, amictum,"
            },
            {
                "verse": "Huic placet e Tyrio murice tincta chlamys;"
            },
            {
                "verse": "Atque aliquis multo Crispinum prouocat auro"
            },
            {
                "verse": "Coccineaeque trahit syrmata longa togae."
            },
            {
                "verse": "Occulit hic longos auro mitraque capillos,"
            },
            {
                "verse": "Ast alius flauam detegit arte comam."
            },
            {
                "verse": "Sic quantum nitidis praecedit quisque lacernis,"
            },
            {
                "verse": "Consilio credit sic quoque posse suo:"
            },
            {
                "verse": "Fallimur heu miseri quotiens. sic uana uoluptas!"
            },
            {
                "verse": "O quantum differt uestibus ingenium!"
            }
        ]
    ]
}