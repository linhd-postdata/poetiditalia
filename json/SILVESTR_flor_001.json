{
    "author": "Domenico Silvestri",
    "title": "in persona civitatis Florentie",
    "url": "http://www.poetiditalia.it/texts/SILVESTR|flor|001",
    "text": [
        [
            {
                "verse": "in personam civitatis Florentie fugata sotietate Teutonicorum loquentis"
            }
        ],
        [
            {
                "verse": "Iam summum Superis lacrimis imponere finem"
            },
            {
                "verse": "Aspicio placuisse meis. iam vela pudorque"
            },
            {
                "verse": "Ex oculis iam iamque excedere mente dolores"
            },
            {
                "verse": "Vi certant. dubiumque michi non restat habendum"
            },
            {
                "verse": "Quin mea felici ducatur vita sub evo"
            },
            {
                "verse": "Et solito sub iure regam, quin Tuscia tota"
            },
            {
                "verse": "Sponte sua veniat sancto dyademate crines"
            },
            {
                "verse": "Ornatura meos posituraque colla catenis."
            },
            {
                "verse": "Presidio pompose urbis cessere Senarum"
            },
            {
                "verse": "Hec michi. me nimium Perusina superbia iuvit"
            },
            {
                "verse": "Consilioque suo texit me callida vulpes;"
            },
            {
                "verse": "Me Vice defendit dominus Comes ipse Iohanes"
            },
            {
                "verse": "Magnaque ni fuerit sua gens peritura fuissem."
            },
            {
                "verse": "Hec michi retribuenda manent. his reddere grates"
            },
            {
                "verse": "Dii faxint valeam dignas. quid dicite? quid vos"
            },
            {
                "verse": "Tantus agit furor internam sic velle ruinam,"
            },
            {
                "verse": "Precipitare manus, et vestras vertere vires?"
            },
            {
                "verse": "Quid delere iuvat fratres sic velle et amicos"
            },
            {
                "verse": "Odisse ignoteque caput submictere genti?"
            },
            {
                "verse": "Credite: mors mea vestra est, et ni parcere vincat"
            },
            {
                "verse": "Vivere preteriti foret ampla pigentia facti."
            },
            {
                "verse": "Vivo equidem; vivit regum celeberrima proles"
            },
            {
                "verse": "Spes mea certa salus, multosque reliquit amicos"
            },
            {
                "verse": "Innumeros fortuna michi. Malatesta virescit"
            },
            {
                "verse": "Progenies que semper ego fuit altera mente."
            },
            {
                "verse": "Est ibi consilium, probitas, prudentia, mores."
            },
            {
                "verse": "Ergo quid incassum tantum dimictis anhelum"
            },
            {
                "verse": "Et tantum latrare iuvat? frustrane putastis"
            },
            {
                "verse": "Bella capi tot ubi proceres, ubi copia tanti"
            },
            {
                "verse": "Militis, aut ubi magnanimus Pandulfus adesset?"
            },
            {
                "verse": "Quis duce sub tanto certe presagia palme"
            },
            {
                "verse": "Non habeat magnoque equet sua facta Catoni?"
            },
            {
                "verse": "Quis Cocles alius in ponte? quis alter in armis"
            },
            {
                "verse": "Scipio? consilio quis acutior alter Ulixes?"
            },
            {
                "verse": "Ite mei servate virum, mea gloria, cives;"
            },
            {
                "verse": "Ite citi et fratri vos oscula figite digna,"
            },
            {
                "verse": "Semper et unanimes rebus secum este secundis"
            },
            {
                "verse": "Sic et in adversis. ego tunc Florentia felix"
            },
            {
                "verse": "Ante alias vivam Tuscamque tenebo coronam."
            }
        ]
    ]
}