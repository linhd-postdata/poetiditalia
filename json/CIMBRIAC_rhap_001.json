{
    "author": "Quinto Emiliano Cimbriaco",
    "title": "rhapsodiae",
    "url": "http://www.poetiditalia.it/texts/CIMBRIAC|rhap|001",
    "text": [
        [
            {
                "verse": "a. Cimbriacus poeta ad suum libellum."
            },
            {
                "verse": "Dum tantum properas exire ingrate Libelle,"
            },
            {
                "verse": "Teque putas doctis posse placere uiris:"
            },
            {
                "verse": "Dum tibi blandiris, dum tu te credis olorem,"
            },
            {
                "verse": "Ibis in Aonium garrula pica nemus."
            },
            {
                "verse": "Quod si non audes, Patriarchae tecta subito;"
            },
            {
                "verse": "Illic, aut nusquam, tutior esse potes."
            }
        ],
        [
            {
                "verse": "b. Quintii Aemiliani Cimbriaci Poetae, ac Comitis Palatini Ode, Dicolos, Tetrastrophos. Ad Nicolaum Donatum Aquileiensem Patriarcham Encomiasticos."
            },
            {
                "verse": "Antistes, fidei nobilis arbiter,"
            },
            {
                "verse": "Qui sic ab Venetis ducis originem;"
            },
            {
                "verse": "Vt sis Chaonia purior alite,"
            },
            {
                "verse": "Quae sacrum uolitat nemus."
            },
            {
                "verse": "Si quando uacuum dabitur ocium,"
            },
            {
                "verse": "Vel cum coelitibus feceris hostiam;"
            },
            {
                "verse": "Auditis etiam post epulas reis"
            },
            {
                "verse": "Tum uersus legito meos,"
            },
            {
                "verse": "Quos nunc ad citharam lusimus, et tuas"
            },
            {
                "verse": "Laudes sic obiter strinximus: ut queas"
            },
            {
                "verse": "Addictam domui Cimbriaci sacrae"
            },
            {
                "verse": "Vatis credere barbiton."
            },
            {
                "verse": "Quod si me audieris, si dederis loci"
            },
            {
                "verse": "In sacris mi aliquid pectoribus labens,"
            },
            {
                "verse": "Credar posse feras, et stygios lacus"
            },
            {
                "verse": "Docto flectere carmine."
            },
            {
                "verse": "Credar Strymonio blandius Orpheo"
            },
            {
                "verse": "Amneis uorticibus sistere concitos,"
            },
            {
                "verse": "Inferno et uolucres aethere pendulos"
            },
            {
                "verse": "Sacro ducere pectine."
            },
            {
                "verse": "Quod si non mereor; tum alitibus malis"
            },
            {
                "verse": "Quos cinctus ueneror tempora frondibus,"
            },
            {
                "verse": "Proscindam et calamos, ne ferar omnibus"
            },
            {
                "verse": "Tristis fabula compitis."
            },
            {
                "verse": "Qui frustra fidibus carmina deditus"
            },
            {
                "verse": "Vates Aeolius non bene concinam,"
            },
            {
                "verse": "Cum possim melius perdere tempora,"
            },
            {
                "verse": "Et qui non redeunt dies."
            }
        ],
        [
            {
                "verse": "Anne tibi gratum fiat si carmine fabor,"
            },
            {
                "verse": "Antistes, solio debita iura tuo?"
            },
            {
                "verse": "Atque id summatim, ne longa exorsa secutus"
            },
            {
                "verse": "Offendam numeris pectora sacra meis"
            },
            {
                "verse": "Divinasque aures quae sic maiora sequuntur"
            },
            {
                "verse": "Ne possis fidibus usque vacare meis."
            },
            {
                "verse": "Ergo summa sequar. - Carni tua iussa capessent,"
            },
            {
                "verse": "Quos Alpes saxis, quo mare claudit aquis."
            },
            {
                "verse": "Alpes ad boream Scythicos curvantur in arcus,"
            },
            {
                "verse": "Verberat aequoreas humidus Auster aquas."
            },
            {
                "verse": "Noriciae gentis et duri terra Liburni"
            },
            {
                "verse": "Audiet edictis imperiisque tuis,"
            },
            {
                "verse": "Et per quas rupes caelo spectabilis Argos,"
            },
            {
                "verse": "Vecta humeris fluctus venit in Adriacos"
            },
            {
                "verse": "Qua celer Haemonias Nauportus summovet undas"
            },
            {
                "verse": "Alpinis raptum flumen ab aggeribus."
            },
            {
                "verse": "Tunc et Pollucis, septeno fonte Timavi"
            },
            {
                "verse": "Demissi rapidas Cyllarus hausit aquas,"
            },
            {
                "verse": "Sic tunc terribiles posuerunt moenia Colchi,"
            },
            {
                "verse": "Tempore quo fugit filia saeva patrem"
            },
            {
                "verse": "Fraterno Stygios satiavit sanguine manes"
            },
            {
                "verse": "Cuius et Absyrti insula nomen habet."
            },
            {
                "verse": "Non satis: Argivi succendit tecta tyranni"
            },
            {
                "verse": "Impia, sic saevo, sic in amore furens,"
            },
            {
                "verse": "Fugam approperans venit qua surgit in altum"
            },
            {
                "verse": "Qui de Medea nomina collis habet."
            },
            {
                "verse": "Tristes ambages, horrendaque murmura nocte"
            },
            {
                "verse": "Sentit adhuc quisquis arva propinqua colit."
            },
            {
                "verse": "Cumque sub immitem qua tendunt Pannones Istrum,"
            },
            {
                "verse": "Qua Draos horrificas, qua Saos urget aquas,"
            },
            {
                "verse": "Illic, antistes, quacumque ab origine gentes"
            },
            {
                "verse": "Sponte fatebunt iure subesse tuo."
            },
            {
                "verse": "Hinc ubi digressus tum recta dirige cursum"
            },
            {
                "verse": "Qua geminum extendit Alpis utrinque latus,"
            },
            {
                "verse": "Qua fert in Rhaetos montani terra Tridenti,"
            },
            {
                "verse": "Quae fertur pueri notior esse nece:"
            },
            {
                "verse": "Clam matre excerptum et charo genitore, peremit"
            },
            {
                "verse": "Hunc Iudaeorum sordida turba canum,"
            },
            {
                "verse": "Cuius et immensum penetrant miracula mundum"
            },
            {
                "verse": "Divinamque frequens turba fatetur opem."
            },
            {
                "verse": "- Sunt haec - mactati pueri cum videris urnam"
            },
            {
                "verse": "Dices - Ortygio vera magis tripode. -"
            },
            {
                "verse": "Perge hinc ulterius per Norica saxa procedens"
            },
            {
                "verse": "Larius assurgens qua tonat usque lacus:"
            },
            {
                "verse": "Gens - tibi credita gens - meritos praestabit honores:"
            },
            {
                "verse": "Illa dioecesis sub ditione tua est."
            },
            {
                "verse": "Flecte tuos iterum, sed plana per aequora gradus"
            },
            {
                "verse": "Ad Phaethonteos qua strepit unda rogos:"
            },
            {
                "verse": "Hic odisse patris currus et flere sorores"
            },
            {
                "verse": "Aspicies fratris tristia busta sui."
            },
            {
                "verse": "Tum metire oculis, tum late prospice gentes:"
            },
            {
                "verse": "Quidquid erit terrae sub tua iura venit."
            },
            {
                "verse": "In Carnos redeas, Mantus tibi Mantua vatis"
            },
            {
                "verse": "Occurret priscis Mantua dives avis,"
            },
            {
                "verse": "Quae te vate sacro remorabitur, et tibi dicet"
            },
            {
                "verse": "Est mihi Smirneae proxima fama lyrae;"
            },
            {
                "verse": "Hinc Verona potens docto celebrata Catullo,"
            },
            {
                "verse": "Hinc et Cenomani Brixia alumna soli,"
            },
            {
                "verse": "Et mea clara parens Musis dilecta canoris"
            },
            {
                "verse": "Quae bibit egelidas Bacchilionis aquas."
            },
            {
                "verse": "Dexter abi, Iliacae profugique Antenoris arces"
            },
            {
                "verse": "Urbsque tum sequitur Tarvisiumque forum."
            },
            {
                "verse": "Ne Bellunenses, ne Feltris prosequar arces,"
            },
            {
                "verse": "Iudicium sequitur Cenneda parva tuum"
            },
            {
                "verse": "Et quae scissa iacet ruptis Concordia muris"
            },
            {
                "verse": "Qua Romatini flumina rauca sonant."
            },
            {
                "verse": "Sine Tergestaeis quae rupibus addita cernis"
            },
            {
                "verse": "Moenia, iam saevis condita Iapidibus"
            },
            {
                "verse": "Et quae commoto circumfurit Adria fluctu"
            },
            {
                "verse": "Aut rapidum extremis attonat aequor aquis."
            },
            {
                "verse": "Cum tibi tot gentes, tam latus pareat orbis,"
            },
            {
                "verse": "Omnibus una tamen plus Aquileia placet,"
            },
            {
                "verse": "Urbs vetus et quondam priscis habitata Latinis,"
            },
            {
                "verse": "Urbs contra incursus condita barbaricos;"
            },
            {
                "verse": "Et merito, quoniam sola haec insigna honorum"
            },
            {
                "verse": "Tradit et ut vere sis Patriarcha facit."
            },
            {
                "verse": "Quamvis Hunnorum vesanos passa furores,"
            },
            {
                "verse": "Vix nunc excidii signa relicta ferat,"
            },
            {
                "verse": "Ut si quis videat nec famam acceperit olim"
            },
            {
                "verse": "Non aliam quam quae sceptra Leonis habet"
            },
            {
                "verse": "Credat tantum belli potuisse tumultus"
            },
            {
                "verse": "Quodque subvertit omnia tempus edax."
            },
            {
                "verse": "Debuit haec primum sanctos audire precatus"
            },
            {
                "verse": "Ipsa tuos ferres cum pia vota Deo,"
            },
            {
                "verse": "Qualis quum sanctas Samuel processit ad aras"
            },
            {
                "verse": "Atque preces retulit atque holocausta dedit."
            },
            {
                "verse": "Tunc ego te vidi, et stupefactus pectora dixi:"
            },
            {
                "verse": "Plus tibi Roma potens, plus tibi Roma feret."
            }
        ],
        [
            {
                "verse": "Praesul honorate blandissima gloria gentis,"
            },
            {
                "verse": "Et uere antiquae fama suprema domus:"
            },
            {
                "verse": "Quod te sic meritum, sic integritate nitentem"
            },
            {
                "verse": "Complexa est cupido nunc Aquileia sinu."
            },
            {
                "verse": "Quod te suscepit sedes, Patriarchica sedes"
            },
            {
                "verse": "Quam fuerat duplo est tibi maior honos."
            },
            {
                "verse": "Creta licet titulos dederit, sed Creta minores,"
            },
            {
                "verse": "Nutrix Dictei credita terra Iouis."
            },
            {
                "verse": "Diues opum grandes etiam tibi Cypros honores"
            },
            {
                "verse": "Auxerit, Idaliis qua fluit unda iugis."
            },
            {
                "verse": "Quidni? si Phaeton plus luminis exhibet orbi,"
            },
            {
                "verse": "Quam cum noctiuagos Cynthia iungit equos?"
            },
            {
                "verse": "Ipsa tibi quamuis lumen non condita nube"
            },
            {
                "verse": "Praeferat, ut facias nocte, uiator, iter"
            },
            {
                "verse": "Si quis in Oceano surgentes conferat undas,"
            },
            {
                "verse": "Tot magnum fluctus non habet Ionium."
            },
            {
                "verse": "Vota licet mediis deprensus nauta procellis"
            },
            {
                "verse": "Se liget ioniis cum prece ferre Deis."
            },
            {
                "verse": "Haec sedes, quae te merito ueneratur honore,"
            },
            {
                "verse": "Accedit titulis proxima Apostolicis."
            },
            {
                "verse": "Dent ueniam, fando si quis modo uellimus aures,"
            },
            {
                "verse": "Haec quondam sceptris altera Roma fuit."
            },
            {
                "verse": "Nondum condiderat mediis in fluctibus urbem,"
            },
            {
                "verse": "Quae nunc tot gentes sub ditione tenet;"
            },
            {
                "verse": "Aurea qua Diui surgunt penetralia Marci,"
            },
            {
                "verse": "Obuia tunc nautis canna palustris erat."
            },
            {
                "verse": "Si qua nunc Veneti tam magna negotia curant,"
            },
            {
                "verse": "Nereus Adriacis regna tenebat aquis."
            },
            {
                "verse": "Qua placido portus nunc accipit aequore nautas,"
            },
            {
                "verse": "Huc non auditas expulit unda rates."
            },
            {
                "verse": "Quum prima exactus ductor Troianus, et urbe,"
            },
            {
                "verse": "Per uarios casus uenit ad Euganeos."
            },
            {
                "verse": "Nunc si quis uideat, certe non cogitet unquam"
            },
            {
                "verse": "Olim quae Venetae stagna paludis erant."
            },
            {
                "verse": "Quin rerum dominam spaciatus forte per urbem"
            },
            {
                "verse": "Si legat attentis omnia uisa oculis;"
            },
            {
                "verse": "Esse hic stelligeri ueneranda palatia olympi"
            },
            {
                "verse": "Credat, et innumeros hic habitura deos."
            },
            {
                "verse": "Sic rerum series, sic magnus uertitur ordo"
            },
            {
                "verse": "Ac in se fati sic redeuntis opus."
            },
            {
                "verse": "Omnia mutantur, nihil est sub sidera, quod non"
            },
            {
                "verse": "Cogatur uarias ire, redire uias."
            },
            {
                "verse": "Et nunc patroae uix extant Palladis arces,"
            },
            {
                "verse": "Horrida sylva tenet nunc, ubi Troia fuit."
            },
            {
                "verse": "Concidit et Babylon nostris ditata trophaeis,"
            },
            {
                "verse": "Concidit et Carris nobilis urna senis."
            },
            {
                "verse": "Quae nunc est Venetis urbs imperiosa per aequor,"
            },
            {
                "verse": "Haec eadem Carnis tunc Aquileia fuit."
            },
            {
                "verse": "Castella in tumulis etiam quamplurima cernis,"
            },
            {
                "verse": "Tot Romanorum regna fuere ducum."
            },
            {
                "verse": "Haec olim, Antistes, maiori carmine dicam,"
            },
            {
                "verse": "Ac titulis addam nobile stemma tuis."
            },
            {
                "verse": "Ni me Castaliis cogat decedere lucis"
            },
            {
                "verse": "Horridulae morti proxima pauperies,"
            },
            {
                "verse": "Qua premor: ut Venetus non iam magis urgeat hostem,"
            },
            {
                "verse": "Verum suppetias tu mihi ferre potes."
            },
            {
                "verse": "Sunt tibi diuitiae, quibus e uirtute fruaris,"
            },
            {
                "verse": "Est clarum prisca nobilitate genus."
            },
            {
                "verse": "Sunt mores, fidibus si committantur amoenis,"
            },
            {
                "verse": "A sera digni posteritate legi."
            },
            {
                "verse": "Vastator Lybies urnas concessit auorum"
            },
            {
                "verse": "Largitus uati, seque suamque domum."
            },
            {
                "verse": "Sustinuit tenuem uictor Messalla Tibullum,"
            },
            {
                "verse": "Posset ut orphaea notior esse lyra."
            },
            {
                "verse": "Auxit Vergilium ueneratus Caesar, ut olim"
            },
            {
                "verse": "Inferret Latio per freta tanta deos."
            },
            {
                "verse": "Flaccum Moecenas Albanis iussit in agris"
            },
            {
                "verse": "Pectine Lesboeam sollicitare fidem."
            },
            {
                "verse": "Tu quoque si nostris, Praesul, datis ocia plectris"
            },
            {
                "verse": "Laudibus extollam teque, tuumque genus."
            },
            {
                "verse": "Nunc satis; antiquam paucis laudasse Cathedram,"
            },
            {
                "verse": "Dum tenui moueo fila canora manu."
            },
            {
                "verse": "In qua sic sedeas imitatus facta priorum,"
            },
            {
                "verse": "Qui coeli nitidos hinc subiere globos."
            },
            {
                "verse": "Vt cum fatales Lachesis tibi noeuerit annos,"
            },
            {
                "verse": "Factus caelorum Spiritus astra petas."
            },
            {
                "verse": "Teque colant gentes: cineresque et ossa recondent."
            },
            {
                "verse": "Vnde sibi quaerat credulus eger opem."
            }
        ]
    ]
}