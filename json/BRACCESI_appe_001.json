{
    "author": "Alessandro Braccesi",
    "title": "appendices",
    "url": "http://www.poetiditalia.it/texts/BRACCESI|appe|001",
    "text": [
        [],
        [
            {
                "verse": "Dispeream, Fonti, mea sunt si carmina, quae nunc"
            },
            {
                "verse": "Audio clam, Paulo missa fuisse tuo;"
            },
            {
                "verse": "Sed pereat quicunque meo de fonte fluisse"
            },
            {
                "verse": "Illa putat: palam carmina nostra damus."
            }
        ],
        [
            {
                "verse": "Miraris Pleiades geminosque Triones et Arcton"
            },
            {
                "verse": "Atque Hyades saevas deposuisse vices,"
            },
            {
                "verse": "Et tempestates pluvias imbresque nivesque"
            },
            {
                "verse": "Sedatas reditu Caesaris esse ducis."
            },
            {
                "verse": "Augustus quisnam caeli statione potiri,"
            },
            {
                "verse": "Quis velit ... nesciat astra secet."
            }
        ],
        [
            {
                "verse": "Dum metuo lapidis valido ne pulser ab ictu,"
            },
            {
                "verse": "Fecerat imprudens quem mihi vestra manus;"
            },
            {
                "verse": "Curro citus tumulumque tremens offendo deorsum:"
            },
            {
                "verse": "Labor, et inde tuli vulnera cruda genu."
            },
            {
                "verse": "Quae res me celsi ... una, sodales,"
            },
            {
                "verse": "Scandere nunc molem non sinit: ergo abeas!"
            }
        ],
        [
            {
                "verse": "Quod modo claudus erat noster, Baptista, Perillus,"
            },
            {
                "verse": "Noli praecisus credere quod sit anus:"
            },
            {
                "verse": "Vulcus at in causa est positum super inguine crudum,"
            },
            {
                "verse": "Quo dolet ac levo claudicat ille pede."
            }
        ],
        [
            {
                "verse": "Obscenum visu nuper foetidumque relatu"
            },
            {
                "verse": "Lucilio evenit, cum futuisset Hylam."
            },
            {
                "verse": "Nanque videns multo foedatum sanguine penem"
            },
            {
                "verse": "Post coitum, timuit obstupuitque nimis,"
            },
            {
                "verse": "Et simul incertus praecisus num puer esset,"
            },
            {
                "verse": "An cruor is flueret pene vomente suo,"
            },
            {
                "verse": "Ambiguusque trahens imo suspiria corde:"
            },
            {
                "verse": "Quaeso, puer, doleat num tibi culus? - ait."
            },
            {
                "verse": "Rettulit ille: Meum fregit tua mentula culum,"
            },
            {
                "verse": "Dum clunes agitas, luxuriose, nimis."
            },
            {
                "verse": "Gaudeo - tunc dixit - postquam mihi mentula salva est"
            },
            {
                "verse": "Lucillus -. Ne te destrue, pulcher Hyla:"
            },
            {
                "verse": "Nam, mea lux, quanvis forsan, tibi ruga dolorem"
            },
            {
                "verse": "Scissa det, en medicas nunc tibi pono manus."
            },
            {
                "verse": "Maxima vis nostro residet virtusque priapo,"
            },
            {
                "verse": "Qualem Pelidae fabula prisca dedit,"
            },
            {
                "verse": "Qui repetita suo curabat vulnera telo:"
            },
            {
                "verse": "Sic, ego si rursus irrimo, salvus eris."
            }
        ],
        [
            {
                "verse": "Lucilius pueros omnes sectatur et ardet,"
            },
            {
                "verse": "In duros animum flectit et in teneros,"
            },
            {
                "verse": "Nullus et hac tota plures pedicat in urbe,"
            },
            {
                "verse": "Cui placet hirsutum marcidulumque femur."
            },
            {
                "verse": "Is neque formosis mavult quam turpibus uti:"
            },
            {
                "verse": "Lucilius cunctos arrigit ad pueros."
            },
            {
                "verse": "Dum modo pedicet, fellet, praecidat et ungat,"
            },
            {
                "verse": "Discrimen nullum cum Venere ipse facit."
            }
        ],
        [
            {
                "verse": "Cum paticis semper versaris, Paule, cynedis"
            },
            {
                "verse": "Et nihil hoc pluris, care Cinocte, facis."
            },
            {
                "verse": "Pedicasse tamen nunquam sacra numina divum"
            },
            {
                "verse": "Testaris, nulli concubuisse mari."
            },
            {
                "verse": "Ore igitur peccas, quo non obscenius ullum"
            },
            {
                "verse": "Esse potest: fellas. Luxuriosus homo es!"
            }
        ],
        [
            {
                "verse": "Miraris tenerae culum fregisse Gabinum"
            },
            {
                "verse": "Coniugis et rugas explicuisse novas."
            },
            {
                "verse": "Accipe quo veram possis agnoscere causam,"
            },
            {
                "verse": "Cur ausus tantum sit, Mariocte, nefas."
            },
            {
                "verse": "Uxorem duxit qua nocte Gabinus amatam,"
            },
            {
                "verse": "Haec illi primum verba locutus ait:"
            },
            {
                "verse": "O utinam primus tecum dormisse, puella,"
            },
            {
                "verse": "Et tecum primus concubuisse ferar,"
            },
            {
                "verse": "Ut tu prima meos amplexus foemina sentis"
            },
            {
                "verse": "Et muliebre facis me tetigisse femur!"
            },
            {
                "verse": "Dixit, et ignorans avidi penetralia cunni,"
            },
            {
                "verse": "Quove loco positus sit genialis hymen,"
            },
            {
                "verse": "Cuncta vagus manibus pertractans membra puellae,"
            },
            {
                "verse": "Quaeritat ut cunni possit inire fores."
            },
            {
                "verse": "Sed, postquam frustra multum quaesisset, anhelans"
            },
            {
                "verse": "Ad solitum tandem confugit ille locum,"
            },
            {
                "verse": "Percitus a multa quem cum tentigine pulsat,"
            },
            {
                "verse": "Conscindit teneras mentula dura plicas."
            }
        ],
        []
    ]
}