{
    "author": "incerti poetae carmina de gente Portensi",
    "title": "incerti poetae carmina de gente Portensi",
    "url": "http://www.poetiditalia.it/texts/DAPORTO|carm|001",
    "text": [
        [
            {
                "verse": "Candida Pieridum sacris ut nona viretis"
            },
            {
                "verse": "Spirantes me florum inter mollesque rosarum"
            },
            {
                "verse": "Frondes, Permesso non longe ab flumine, montis"
            },
            {
                "verse": "Parnasi somno sopitum texit, ab imo"
            },
            {
                "verse": "Pectore sic fatur: \"Clara de laude tuorum"
            },
            {
                "verse": "Pauca virum resonare sacro, Vincentia, plectro"
            },
            {
                "verse": "Et celebri Latias de te virtute per urbes"
            },
            {
                "verse": "Fert animus. Coepto vires mihi carmine, turbae"
            },
            {
                "verse": "Aoniae si saepe faves, da, Phoebe, Thaliae."
            },
            {
                "verse": "Ausoniae salve, foelix Vincentia, terrae"
            },
            {
                "verse": "Insignes reliquas divina laude Latinas"
            },
            {
                "verse": "Ex<s>uperans urbes: populo foecunda situque"
            },
            {
                "verse": "Clara nimis, laetae foelix atque ubere glebae"
            },
            {
                "verse": "Et gemmis auroque potens viridisque iuventa,"
            },
            {
                "verse": "Viribus atque armis pollens et robere firmo;"
            },
            {
                "verse": "Consiliis verbisque senum tu pacis amatrix;"
            },
            {
                "verse": "Te pudor et probitas decorat pietasque fidesque;"
            },
            {
                "verse": "Tu Vestae pia sacra colis; tu semper honesti"
            },
            {
                "verse": "Virtutumque parens, in relligione sacrisque"
            },
            {
                "verse": "Diceris esse Numa et priscis celebrata Sabinis"
            },
            {
                "verse": "Simplicitate magis. Mores, leges quoque servas,"
            },
            {
                "verse": "Quas veteres coluere patres, ultrixque malorum,"
            },
            {
                "verse": "Praemia digna bonis, meritos et reddis honores."
            },
            {
                "verse": "Dotibus his claram miris te laudibus ornant"
            },
            {
                "verse": "Insignes iuvenes, quos saeva in praelia Mavors"
            },
            {
                "verse": "Ire iubet, quorum fessis Bellona lacertis"
            },
            {
                "verse": "Horrida dat vires: illi, clangore tubarum"
            },
            {
                "verse": "Et lituum stridore accensi, spicula torquent"
            },
            {
                "verse": "Quanta ferox quondam Phrygiis sub moenibus Hector,"
            },
            {
                "verse": "Aeacides saevis Graium seu maximus armis,"
            },
            {
                "verse": "Seu Pyrrhus rapidis subiit quum Pergama flammis,"
            },
            {
                "verse": "Tradita quum Priami sacrata altaria circum"
            },
            {
                "verse": "Aut latus aut iugulum rutilo mucrone reclusit,"
            },
            {
                "verse": "Quanta vel Ausoniae telluris gloria Turnus,"
            },
            {
                "verse": "Troius aut Latiis Aeneas magnus in arvis."
            },
            {
                "verse": "Sic, bello assueti, vitam pro laude pacisci"
            },
            {
                "verse": "Ardent, et pulchra pro libertate labores"
            },
            {
                "verse": "Mille pati, ut Senonum subito qui marte furores"
            },
            {
                "verse": "Et domuit pressitque feros aurumque recepit,"
            },
            {
                "verse": "Romuleo assertor patriae decoratus honore;"
            },
            {
                "verse": "Impiger aut Libycos tanquam Marcellus in hostes,"
            },
            {
                "verse": "Heu mortem insidiis inter qui martia tela"
            },
            {
                "verse": "Oppetiit, patrio tectus minus ossa sepulcro;"
            },
            {
                "verse": "Seu celeber spoliis veluti qui Lartis opimis;"
            },
            {
                "verse": "Utque ferox Cocles superavit laude, reciso"
            },
            {
                "verse": "Ponte, suam laesus coxam, Tyberina fluenta;"
            },
            {
                "verse": "Seu qui sacratis, vix iam credibile, flammis"
            },
            {
                "verse": "Impositam torvo spectavit lumine dextram;"
            },
            {
                "verse": "Inclytus aut tardis quondam ceu Maximus armis,"
            },
            {
                "verse": "Effringens Libycas vires hostemque superbum,"
            },
            {
                "verse": "Caedibus Italiam qui tot turbaverat annis,"
            },
            {
                "verse": "Roma, tuos propria texit virtute penates."
            },
            {
                "verse": "Dant pariterque suae vires et robora genti"
            },
            {
                "verse": "Quos genuisse ferunt te quondam: martia tanquam"
            },
            {
                "verse": "Fulmina Cinna ferox, romani certa senatus"
            },
            {
                "verse": "Spes populique salus; et gloria clara Perendus,"
            },
            {
                "verse": "Externi generis, pulsat qui vertice Olympi"
            },
            {
                "verse": "Sydera, poene tulit toto victricia mundo"
            },
            {
                "verse": "Signa ferox, nullo fertur superatus ab hoste."
            },
            {
                "verse": "Et tibi nonne, decus Latiae Vincentia terrae,"
            },
            {
                "verse": "Illa ego quas habui grandes hoc tempore vires"
            },
            {
                "verse": "Laeta dedi? Toto qui fulget in orbe Sabellum,"
            },
            {
                "verse": "Quantum vel coelo radiis vallatus acutis"
            },
            {
                "verse": "Cynthius, aut intus quantum soror alma minores"
            },
            {
                "verse": "Usque focos reliquos aut quantum Phosphorus ignes."
            },
            {
                "verse": "Post hunc nonne dedi Perusinum vertice sacro"
            },
            {
                "verse": "Franciscum solitum Phoebi dignissima plectro"
            },
            {
                "verse": "Ludere? Non secum pi<m>pleo certet in antro"
            },
            {
                "verse": "Vates, Castalii vitream seu fontis ad undam,"
            },
            {
                "verse": "Pergite, quis studium celeri contingere cursu"
            },
            {
                "verse": "Quam cupit Aonio chorus omnis vertice metam"
            },
            {
                "verse": "Pierius: palma merita nam digna dabuntur"
            },
            {
                "verse": "Praemia quae vestris patrio iam sanguine cretis."
            },
            {
                "verse": "Anguiger ille sacro quondam clarissimus ore"
            },
            {
                "verse": "Matthaeus; clarusque simul sermone Pelasgo"
            },
            {
                "verse": "Omnibonus, splendor Latiae telluris honosque,"
            },
            {
                "verse": "Doctiloquo fultus tantum qui munere linguae"
            },
            {
                "verse": "Ausoniae, chartis opus Arpinatibus ut par"
            },
            {
                "verse": "Poene suum dederit; non illud avara vetustas"
            },
            {
                "verse": "Deteret aut rapidae quae carpunt omnia flammae,"
            },
            {
                "verse": "Illud non seri cineres, non impia laedent"
            },
            {
                "verse": "Fata: data quantum mundus se lege tenebit"
            },
            {
                "verse": "Vivet. Cumaeae sic saecula longa Sybillae"
            },
            {
                "verse": "Vincet, vel Priami, Pylii seu Nestoris, annos."
            },
            {
                "verse": "Lecta sacro quem post Eliconis vertice Lusci"
            },
            {
                "verse": "Serta virent; cuius moritura volumina nunquam"
            },
            {
                "verse": "Et Latia tam digna toga, resonanda canoro"
            },
            {
                "verse": "Pectine Apollineo. Domina et qui grammata in urbe"
            },
            {
                "verse": "Vera dedit, priscus divini carmine vatis"
            },
            {
                "verse": "Insertus laude insignis notusque Palaemon."
            },
            {
                "verse": "Portensis genuere laris quem stemmata, iure"
            },
            {
                "verse": "Inclytus, ingenti fama perfertur ad astra,"
            },
            {
                "verse": "Ioannes, Patavi grandi mercede professus,"
            },
            {
                "verse": "Maxima dona deum, leges sacrataque iura."
            },
            {
                "verse": "Hos inter nituit claro Portensis honore"
            },
            {
                "verse": "Franciscus, patria quo non fuit alter in urbe"
            },
            {
                "verse": "Consiliis certis animoque potentior, omnis"
            },
            {
                "verse": "Lux patriae, populique decus, spes, fama, salusque."
            },
            {
                "verse": "Clarus Alexander, genuit quem Nevia proles,"
            },
            {
                "verse": "Legibus egregia Patavi cui primus in urbe"
            },
            {
                "verse": "Iam locus atque ingens merces, data dignaque semper"
            },
            {
                "verse": "Praemia; namque auxit leges divinaque iura,"
            },
            {
                "verse": "Orbe quidem foelix, nitidis foelicior astris."
            },
            {
                "verse": "His quoque Paiello quondam qui sanguine cretus"
            },
            {
                "verse": "Infert se sotium, gestis insignis avitis,"
            },
            {
                "verse": "Guiielmus. Summosque domus Carola triumphos"
            },
            {
                "verse": "Iam meruit virtute potens opibusque virisque."
            },
            {
                "verse": "Hinc fuit arguto qui mentis acumine cautus"
            },
            {
                "verse": "Res mundi et varios coeli dignoscere motus"
            },
            {
                "verse": "Quicquid et Alcidem docuit iam maximus atlas,"
            },
            {
                "verse": "Pleiadas pluviasque Hyadas tardumque Bootem,"
            },
            {
                "verse": "Noctivagaeque vias Lunae Solisque meatus"
            },
            {
                "verse": "Et genus unde hominum, pecudes pictaeque volucres."
            },
            {
                "verse": "Caietane, tuae referes quoque gloria gentis"
            },
            {
                "verse": "Nomen et omne decus, quondam tu summa Thienae"
            },
            {
                "verse": "Sydereique poli cursus et gloria rerum,"
            },
            {
                "verse": "Solibus hybernis et tardis noctibus omnes"
            },
            {
                "verse": "Reddere tu certas causas rebusque creatis,"
            },
            {
                "verse": "Et potis immensi forsan secreta tonantis,"
            },
            {
                "verse": "Nota prius nullis, aeternaque foedera miris"
            },
            {
                "verse": "Iuncta modis, tantumque homini crudeli a fata,"
            },
            {
                "verse": "Noscere, quo maior toto non fulsit in orbe."
            },
            {
                "verse": "Ipse, inter primos praestanti pectore, Orontus"
            },
            {
                "verse": "Grande tibi quondam, foelix Vincentia, nomen,"
            },
            {
                "verse": "Multa, fidem propter, summa pietate pericla"
            },
            {
                "verse": "Irriguoque, miser, multos sudore labores"
            },
            {
                "verse": "Expertus tribuit, fuerat qui Troica dignus"
            },
            {
                "verse": "Saecula et extremos transcendere Nestoris annos."
            },
            {
                "verse": "Multum etiam vobis fas nunc gaudere, iuventus"
            },
            {
                "verse": "Vincentina, simul mihi quod tam chara, fuerunt"
            },
            {
                "verse": "Quantum vestri Bromio ante patres Phoeboque gregique"
            },
            {
                "verse": "Pierio sacroque choro: nam vertice ut illi"
            },
            {
                "verse": "Astra suo feriunt, sic vos me nunc duce Musa."
            },
            {
                "verse": "Sed visum libuitque mihi consistere paucis,"
            },
            {
                "verse": "Insignes iuvenes; vos nunc, quia nomen et ampla"
            },
            {
                "verse": "Fama decusque acuunt, horter moneamque rogemque"
            },
            {
                "verse": "Semper ut in studiis, sacrae dum munera Cyrrae"
            },
            {
                "verse": "Nostrarumque libens tribuo decus omne sororum,"
            },
            {
                "verse": "Quod decet (ut facitis) miro pergatis amore."
            },
            {
                "verse": "Divitias omnes superant niveosque lapillos"
            },
            {
                "verse": "Purpureoque Tyri saturatas murice vestes,"
            },
            {
                "verse": "Grandia vel nimio laetissima iugera cultu,"
            },
            {
                "verse": "Divinae vatum laudes; sibi tempora lauro"
            },
            {
                "verse": "Cinguntur viridi, maneant ut laude perennes."
            },
            {
                "verse": "Tempora labuntur, iuvenes, advertite mentem,"
            },
            {
                "verse": "(Proh dolor!) et celeri properat mors impia gressu,"
            },
            {
                "verse": "Forma bonum fragile est, penitus quam curva senectus"
            },
            {
                "verse": "Depopulat; vivunt animi mortalia donis."
            },
            {
                "verse": "Venit ut ad Stygios, chara pro coniuge, lucos,"
            },
            {
                "verse": "Si mollire Herebi Ditem Ditisque tremendi"
            },
            {
                "verse": "Persephonem potuit cantu miserabilis Orpheus,"
            },
            {
                "verse": "Dum nigrae stupuere domus Stygiique penates"
            },
            {
                "verse": "Et canis et, nexae foedos pro crinibus angues,"
            },
            {
                "verse": "Eumenides nullisque palus superanda carinis;"
            },
            {
                "verse": "Thebanae Amphion clarus si conditor arcis"
            },
            {
                "verse": "Grandia mota loco traxisse in moenia saxa"
            },
            {
                "verse": "Humano fertur cantu: mollire canoris"
            },
            {
                "verse": "Posse mihi vestras liceat nunc versibus aures\"."
            },
            {
                "verse": "Haec ait: et mihi tunc, per amoena vireta sopores"
            },
            {
                "verse": "Carpenti placidos, ubi mollia prata ligustris"
            },
            {
                "verse": "Usque nitent niveis et florum mille colores"
            },
            {
                "verse": "Luteolaeque decus violae ridentque rosarum"
            },
            {
                "verse": "Frondes, sopitum quo me prius alma lacertis"
            },
            {
                "verse": "Musa suis tulerat, qualis Titonia coniunx"
            },
            {
                "verse": "Aurea, quum nitidum radianti vertice coelum"
            },
            {
                "verse": "Fulgida, seu picto decorat quum lumine miris"
            },
            {
                "verse": "Insignis radiis variisque coloribus Iris,"
            },
            {
                "verse": "Visa abiens talis Musarum nona, Thalia."
            }
        ],
        [
            {
                "verse": "Tempus ad hoc surdo deduxi pectine carmen"
            },
            {
                "verse": "Hac de Portensis nobilitate domus,"
            },
            {
                "verse": "Quod, Fedrice, solet Cererem Bacchumque negare"
            },
            {
                "verse": "Grandibus ingeniis improba pauperies."
            },
            {
                "verse": "Ast ego, qui quondam Portensi natus in aula,"
            },
            {
                "verse": "Ordior antiquae stemmata clara domus."
            },
            {
                "verse": "Hic laris ut tantae gentis repetatur origo,"
            },
            {
                "verse": "Praestantes nimium qui referantur habet."
            },
            {
                "verse": "Hos inter celebres, nituit qui lege priores"
            },
            {
                "verse": "Devicit Patavi gloria rara viros,"
            },
            {
                "verse": "Cuius quot nunquam moritura volumina in orbe"
            },
            {
                "verse": "Perlegit et gestat virgo puerque sinu."
            },
            {
                "verse": "Hic gravitate Cato genitus vitaque pudicus"
            },
            {
                "verse": "Franciscus, recti cultor, honos patriae."
            },
            {
                "verse": "Quid, quod miramur quod non reddantur honores,"
            },
            {
                "verse": "Quod non marmorea dignus in arce cubet"
            },
            {
                "verse": "Quem tantum virtute virum iam carmine vates"
            },
            {
                "verse": "Clarus Apollineis tollat ad astra modis?"
            },
            {
                "verse": "Hoc iacet in tumulo, sanctum qui iure senatum"
            },
            {
                "verse": "Rexit, spes inopum, quem gemuit populus."
            },
            {
                "verse": "Et, Fedrice, tibi quondam Mars horridus arma"
            },
            {
                "verse": "Clara dedit, titulos ante ferenda tuos."
            },
            {
                "verse": "Ex aliis alii belli praeclara trophaea:"
            },
            {
                "verse": "Tu pete de propria stemmata mille domo."
            },
            {
                "verse": "En te iam video fortem concurrere telis"
            },
            {
                "verse": "Innumeris, nostrae gloria militiae."
            },
            {
                "verse": "Si laris istius cunctos percurrere tentem,"
            },
            {
                "verse": "Et stella et numero cedat arena meo."
            },
            {
                "verse": "Nam frondes quot sylva gerit, Met<h>ymna racemos,"
            },
            {
                "verse": "Sydera quot coelum, quot numerantur aves,"
            },
            {
                "verse": "Quot pisces Neptunus habet, plumasque quot ales,"
            },
            {
                "verse": "Quotque oculos volucris, Iuno, dicata tibi,"
            },
            {
                "verse": "Quot thymo pascuntur apes, quot rore cicadae,"
            },
            {
                "verse": "Quot blandi flores culta per arva nitent:"
            },
            {
                "verse": "Tot celebris gens ista viros, foecunda virorum,"
            },
            {
                "verse": "Quis placuit semper gloria, fama, decus."
            },
            {
                "verse": "Qui carpunt auras vitales suspice, quorum"
            },
            {
                "verse": "Ioannes genitor nomina prima tenet."
            },
            {
                "verse": "Nomina prima tenet non fulvae pondere massae"
            },
            {
                "verse": "Aut quod possideat iugera culta soli,"
            },
            {
                "verse": "Dotibus ast animi mortem superantibus ipsam,"
            },
            {
                "verse": "Pectoris et summis ingeniique bonis."
            },
            {
                "verse": "Quid mirum, patris sequitur vestigia, mores,"
            },
            {
                "verse": "Iustitiam, vitam, consilia, ingenium,"
            },
            {
                "verse": "Virtutes, vestam, pietatem, templa, pudorem,"
            },
            {
                "verse": "Virginis et laudes assiduasque preces."
            },
            {
                "verse": "Ille minus fortunae enses trepidare nec ictus,"
            },
            {
                "verse": "Pellere sed forti pectore quidque malum"
            },
            {
                "verse": "Et rebus servare modum, certos quoque fines,"
            },
            {
                "verse": "Scire futura sequi commoda larga boni."
            },
            {
                "verse": "Ioannes verum est imitator nominis huius,"
            },
            {
                "verse": "Alter erit vestra censor in urbe Cato."
            },
            {
                "verse": "Insuper est Gabriel, priscus quo vincitur omnis"
            },
            {
                "verse": "Romanus celeber, Curio, Fabritius,"
            },
            {
                "verse": "Gens Veneris Caesar, Pompeius, Scipio, Crassus"
            },
            {
                "verse": "Et quorum Livi nomina charta refert."
            },
            {
                "verse": "Hunc decorant nati, nimium se digna propago,"
            },
            {
                "verse": "Portensis semper splendor honosque togae."
            },
            {
                "verse": "His Guido addatur, iuris legumque peritus,"
            },
            {
                "verse": "Et cui fraternus par probitate chorus,"
            },
            {
                "verse": "Cui mens, ingenium, corpus, iustitia, mores,"
            },
            {
                "verse": "Relligio, pietas, robora, simplicitas."
            },
            {
                "verse": "Iureque non Paulum celebrem fratresque silebo,"
            },
            {
                "verse": "Quis recti calido pectore crescit amor."
            },
            {
                "verse": "Legibus et Guido et Paulus (nam vera fatebor)"
            },
            {
                "verse": "E<x>superant qui sunt quive fuere pares."
            },
            {
                "verse": "Simoni et virtus tanta et reverentia recti,"
            },
            {
                "verse": "Quanta fuit nervae Cecropiove seni."
            },
            {
                "verse": "Numina mente colit pura, probus atque quotannis"
            },
            {
                "verse": "Dona dat innumeris grandia pauperibus."
            },
            {
                "verse": "Hinc illustris eques Ioannes, clarus et alter"
            },
            {
                "verse": "Frater lege, sacri roreque tinctus equi."
            },
            {
                "verse": "Ad vos ut redeam, fratrum me turba tuorum"
            },
            {
                "verse": "Admonet ut mores ingeniumque canam."
            },
            {
                "verse": "Quis iuvenem doctum Patavi vitaque probatum"
            },
            {
                "verse": "Extollat meritis laudibus ad superos,"
            },
            {
                "verse": "Indole qui dignus Latia, dignusque Pelasga,"
            },
            {
                "verse": "Clarus et aeternis dotibus ingenii?"
            },
            {
                "verse": "Viribus immensis animi quem Mantua laudat,"
            },
            {
                "verse": "Crede, potest armis militiaque nimis:"
            },
            {
                "verse": "Hic tantum potis est, Latii nunc gloria, quantum"
            },
            {
                "verse": "Hectoris in Phrygiis robora littoribus."
            },
            {
                "verse": "Quis mores, Nicolae, tuos animosque viriles"
            },
            {
                "verse": "Atque brevi celeres carmine dicat equos?"
            },
            {
                "verse": "Tros Anchisiades cunctis aut Hector haberis,"
            },
            {
                "verse": "Phoebea seu quem fixit in aede Paris."
            },
            {
                "verse": "Fortior assurgit robusto pectore summus"
            },
            {
                "verse": "Brunorus, valida qui geret arma manu."
            },
            {
                "verse": "Hic armis fortesque duces turmasque feroces"
            },
            {
                "verse": "Sternet, militiae nanque erit arte decus."
            },
            {
                "verse": "Quem pariter sequitur, natus foelicibus annis,"
            },
            {
                "verse": "Franciscus, fausto natus et auspitio,"
            },
            {
                "verse": "A quo saepe quidem pugna superabar equestri,"
            },
            {
                "verse": "Incoleret vestros quum mea Musa lares."
            },
            {
                "verse": "Restat Alexander, plectro laudandus eburno,"
            },
            {
                "verse": "Effigiem tribuit cui Cytherea suam;"
            },
            {
                "verse": "Sed, formose puer, tali modulabere cantu"
            },
            {
                "verse": "Ad cuius stupeant aspera saxa sonum."
            },
            {
                "verse": "Flamina tum flatum, tumidos tunc aequora fluctus"
            },
            {
                "verse": "Deponentque truces exagitata minas."
            },
            {
                "verse": "Sed vos, clara domus, nimium, gens nobilis, hortor"
            },
            {
                "verse": "Ad sacri et docti laurea serta chori,"
            },
            {
                "verse": "Dum vos Franciscus virtute et moribus ornat,"
            },
            {
                "verse": "Franciscus tota maximus Ausonia,"
            },
            {
                "verse": "Cui placidae et mites deducant candida Parcae"
            },
            {
                "verse": "Stamina: nam Latii est splendor honosque soli."
            },
            {
                "verse": "Ipse tuis verbis incensus laudis amore,"
            },
            {
                "verse": "Praeceptor, Phoebum Pieridesque colam"
            },
            {
                "verse": "Praecipis ut, donec nostra Franciscus in urbe"
            },
            {
                "verse": "Doctus da Latiae plectra secunda lyrae."
            },
            {
                "verse": "Sed tibi quas referam tanto pro munere grates"
            },
            {
                "verse": "Et quae pro miti pectore dona feram?"
            },
            {
                "verse": "At cape seu vestes auri seu pondera fulvi,"
            },
            {
                "verse": "Vatibus ingrati ne vocer esse animi."
            },
            {
                "verse": "Muneribus dandis certe sum Caesare maior,"
            },
            {
                "verse": "Maior Alexandro, maior et Annibale."
            },
            {
                "verse": "Linque, precor, steriles Musas, sterilisque cathedras"
            },
            {
                "verse": "Bellerophonteas linque, age, linque deas;"
            },
            {
                "verse": "Aonios iam linque choros et culmina montis"
            },
            {
                "verse": "Parnasi, unde alio sacra caterva fugit."
            },
            {
                "verse": "Nunc gemit ecce Clio, sicca est Permessidos unda,"
            },
            {
                "verse": "Ex vatumque oculis decidit humor aquae."
            },
            {
                "verse": "I, sequere aut leges vel quas Epidaurius herbas"
            },
            {
                "verse": "<H>aemoniis docuit caedere falce iugis,"
            },
            {
                "verse": "In loculis si forte auri vel pondera mille"
            },
            {
                "verse": "Aut si vis foelix vivere in orbe diu."
            }
        ],
        [
            {
                "verse": "Porta, ego ne dulces monitus laudataque iussa"
            },
            {
                "verse": "Asperner? Numeris iam referere meis."
            },
            {
                "verse": "Tu dominum decoras, patrem quem fors mihi quondam"
            },
            {
                "verse": "Alma dedit, sine quo iam mea vita nihil,"
            },
            {
                "verse": "Virtutum foecunda parens, foecunda virorum"
            },
            {
                "verse": "Quales illa tulit candida simplicitas."
            },
            {
                "verse": "Est tibi, confiteor, dominus qui robore firmo,"
            },
            {
                "verse": "Pectore qui forti perferet omne malum."
            },
            {
                "verse": "Hic quantum multos excedit tempore et annis,"
            },
            {
                "verse": "Tantum alios superat viribus ingenii."
            },
            {
                "verse": "Huic par non ullus vita, probitate fideque,"
            },
            {
                "verse": "In quo vesta habitat relligioque Numae."
            },
            {
                "verse": "Exulta iam, Porta, igitur, quod nacta patronum"
            },
            {
                "verse": "Tam celebrem tibi sis, tam celebremque virum."
            },
            {
                "verse": "Profer et hinc laetam faciem vultumque serenum,"
            },
            {
                "verse": "Quod domini teneas maxima iura tui."
            },
            {
                "verse": "Porta, magis laetor nostro te includere versu"
            },
            {
                "verse": "Quam Phrigias optem divitiasque Midae;"
            },
            {
                "verse": "Sed domino me dede tuo, quem sors mihi patrem"
            },
            {
                "verse": "Iussit, si foelix vivere in orbe cupis."
            }
        ],
        [
            {
                "verse": "Cuum mihi non aliquid sit nostro tempore maius"
            },
            {
                "verse": "Quod canerem, Musis turba dicata novem,"
            },
            {
                "verse": "De me elegos tristes, elegos sic iure vocabo,"
            },
            {
                "verse": "Incipiam: imparibus, vulgus, adesto modis."
            },
            {
                "verse": "Sextili iam mense dies sunt ferme peracti"
            },
            {
                "verse": "Bisseptem et lauro mane revecta dies,"
            },
            {
                "verse": "Limina quum subii; at, Phoebum castasque sorores"
            },
            {
                "verse": "Ut vidi, crevit pectore magna sitis"
            },
            {
                "verse": "Ut te, o Antoni, quo non praestantior alter,"
            },
            {
                "verse": "Historiamque tuam, pluraque concinerem."
            },
            {
                "verse": "Tum, Phoebo sacrata manus, puer affuit et me"
            },
            {
                "verse": "Dispolians tentat tundere poste caput."
            },
            {
                "verse": "Dehinc non dura meas Clotho properavit ad aedes"
            },
            {
                "verse": "Cuum mea iam pressit lumina sera sopor"
            },
            {
                "verse": "Et lectum ad nostrum Stygius chorus affuit omnis,"
            },
            {
                "verse": "Tantalus, Ixion, Eumenidumque faces,"
            },
            {
                "verse": "Defuit haud varium multo cum lumine monstrum,"
            },
            {
                "verse": "Saepius et qui tum dicere: \"Noster eris\"."
            },
            {
                "verse": "Quae gerit impexos atris pro crinibus angues"
            },
            {
                "verse": "Astitit et Ditis Persephonesque furor,"
            },
            {
                "verse": "Atque canis Stygius, stellatus iaspide pulchra"
            },
            {
                "verse": "Venit ut, assuetos edidit ore sonos."
            },
            {
                "verse": "Fluctuat hinc venter fundoque exaestuat imo"
            },
            {
                "verse": "Et mea membra, suo cassa liquore, gemunt"
            },
            {
                "verse": "Utraque: nanque meos febris consumpserat artus;"
            },
            {
                "verse": "Haec rapuit lympham, fervida ad ore merum."
            },
            {
                "verse": "Tunc immensa sitim tantam non flumina sedent,"
            },
            {
                "verse": "Nec rivi Musis sacra nec unda novem."
            },
            {
                "verse": "Ante oculos letum tandem quum staret, Apollo"
            },
            {
                "verse": "Me celebrem et mitem iussit virum."
            },
            {
                "verse": "Hic, ubi colla gravi morbo languentia vidit"
            },
            {
                "verse": "Et mea non solito membra labore premi,"
            },
            {
                "verse": "\"En nostras - inquit - iuvenis, veniemus ad artes:"
            },
            {
                "verse": "Nam dare decretum praesidium est animo\"."
            },
            {
                "verse": "Hic, sacra turba, sacris Musis adverte parumper,"
            },
            {
                "verse": "Indicat haec calamo quod mea charta brevi."
            },
            {
                "verse": "Qui fluvios stygios et qui vada tristia vidi"
            },
            {
                "verse": "Et tetigi nigri qui modo tecta dei,"
            },
            {
                "verse": "Artibus en Phoebi superas traducor ad auras,"
            },
            {
                "verse": "Obvia moxque oculis astra fuere meis."
            },
            {
                "verse": "Tempus erat plenis manibus quo vasa ferebat"
            },
            {
                "verse": "Sextilis, quo tum flumina ventris eunt,"
            },
            {
                "verse": "Quum proprios ascendo lares, quum tecta pererro,"
            },
            {
                "verse": "Qua rapidus quondam pes meus ire memor,"
            },
            {
                "verse": "Querendo febris causam, ne obtundere posses"
            },
            {
                "verse": "Vocibus assiduis Pierium iuvenem."
            },
            {
                "verse": "Haec volui tardo calamo lusisse manuque"
            },
            {
                "verse": "Sopita, ut legeres dicere quod nequeo."
            }
        ],
        [
            {
                "verse": "Non, Varisce, suis Phoebus nec filius herbis"
            },
            {
                "verse": "Tam potuit, fateor, quam tua docta manus."
            },
            {
                "verse": "Quae capis, ipse licet dicas \"Sunt munera parca\","
            },
            {
                "verse": "Non tamen omnipotens, crede, minora dabit."
            }
        ],
        [
            {
                "verse": "Erigit alta suum quantum caput alnus ad astra,"
            },
            {
                "verse": "Aethera vel quantum vasta cupressus adit,"
            },
            {
                "verse": "Quantum vel superat reliquas sol lumine flammas,"
            },
            {
                "verse": "Quantum vel celsa lumina parte micant,"
            },
            {
                "verse": "Tanta tibi est virtus, tantum nomenque decusque"
            },
            {
                "verse": "Tantaque dos animi, pectoris, ingenii,"
            },
            {
                "verse": "Inter ut illustres merito numerere poetas,"
            },
            {
                "verse": "Temporibus quorum laurea serta virent."
            },
            {
                "verse": "Gratulor ergo tibi, Francisce, hoc tempore, quantum"
            },
            {
                "verse": "Exhilarant suavi pectora laeta mero."
            }
        ],
        [
            {
                "verse": "Pyramidum nitidis astris pendentia saxa"
            },
            {
                "verse": "Et Babilonis opus Mausoleique labor"
            },
            {
                "verse": "Et Capitolini celsae Iovis atria molis"
            },
            {
                "verse": "Satque sacris Magni clara theatra modis"
            },
            {
                "verse": "Aedibus his aequum est cedant; nam prisca senectus"
            },
            {
                "verse": "Huic par non ullo tempore vidit opus."
            },
            {
                "verse": "Astra petunt muri levi de marmore ducti;"
            },
            {
                "verse": "Cuncta decent: postes, aula, fenestra, locus."
            },
            {
                "verse": "Ille igitur foelix nimium cuicumque licebit"
            },
            {
                "verse": "Hic animi faustos ducere pace dies."
            }
        ],
        [
            {
                "verse": "Ossa iacent tumulo, foelix ad sidera tendit"
            },
            {
                "verse": "Spiritus, aethereos dignus adire lares."
            }
        ],
        [
            {
                "verse": "Heu vates miseri, grandi qui culta labore"
            },
            {
                "verse": "Et faciunt sera carmina fausta die,"
            },
            {
                "verse": "Quos vigiles Steropes, Brontes et nudus Pyracmon"
            },
            {
                "verse": "Multaque quos media nocte lucerna videt;"
            },
            {
                "verse": "Percurrunt fessi tam longa volumina in hora,"
            },
            {
                "verse": "Historias, orbem, sydera, rhetoricos."
            },
            {
                "verse": "Dic, rogo, quae merces? Quae tanti digna laboris"
            },
            {
                "verse": "Praemia? Quae doctis munera carminibus?"
            },
            {
                "verse": "Merces sutori, merces dignissima fabris"
            },
            {
                "verse": "Sumit et aera sua vir sacer alba prece."
            },
            {
                "verse": "\"Quid mirum? Vates, evincti tempora sertis,"
            },
            {
                "verse": "Non horrent fatum, pensa nec ulla trium\"."
            },
            {
                "verse": "Et nugae et vanum! Terris namque omne quod ortum est"
            },
            {
                "verse": "Et fatum et leti iura nefanda timet."
            },
            {
                "verse": "Aspera fata quidem merito mortalia cuncta,"
            },
            {
                "verse": "Quadrupedes trepidant alituumque genus."
            },
            {
                "verse": "Invida namque, vides, aequat mors omnia falce:"
            },
            {
                "verse": "Illa rapit iuvenes, subripit illa senes."
            },
            {
                "verse": "Vatibus aeternis non reddit praemia siquis,"
            },
            {
                "verse": "Ora canis Ditis sentiat et rabiem;"
            },
            {
                "verse": "Pernegat et siquis miseris dignissima dona,"
            },
            {
                "verse": "Thesiphones noscat quanta sit ira trucis."
            },
            {
                "verse": "Illi, quisquis erit, sint tempora nulla quietis,"
            },
            {
                "verse": "Sintque graves tenebrae, sit neque grata dies."
            },
            {
                "verse": "Si labor immensus vati, cur debita, parce,"
            },
            {
                "verse": "Praemia, cur doctis munera digna negas?"
            },
            {
                "verse": "Tempore quod nostro merces iure omnibus aequa,"
            },
            {
                "verse": "Vatibus et miseris nulla moneta datur."
            }
        ],
        [
            {
                "verse": "Est antiqua domus: paries se attollit in auras"
            },
            {
                "verse": "Marmore colludens artificisque manu,"
            },
            {
                "verse": "Ianua cui celebris variis distincta figuris"
            },
            {
                "verse": "Corsque brevis, circum candida saxa nitent,"
            },
            {
                "verse": "Dextra magnificae scalae quas docta Myronis"
            },
            {
                "verse": "Seu sculpsit Scopae Praxitelisque manus."
            },
            {
                "verse": "Inde aptus celsusque locus, qui mille columnis"
            },
            {
                "verse": "Stat niveis, quem sol flammeus usque ferit."
            },
            {
                "verse": "Planities hinc blanda nitet quam buxea sepes,"
            },
            {
                "verse": "Frondea quam decorat sylva nemusque virens"
            },
            {
                "verse": "Et cisterna, polum miris quam laudibus usque"
            },
            {
                "verse": "Fert populus: dicas nobile nectar aquas."
            },
            {
                "verse": "Huc intrare opus est, Codex, ubi iudicis aures"
            },
            {
                "verse": "Extimeas, nam te rodere censor avet."
            },
            {
                "verse": "Rhinocerotis habens nasum, doctissima turba"
            },
            {
                "verse": "Errata insolito turpia dente ferit."
            },
            {
                "verse": "\"Patroclum timeam, suavem Pyrrhique parentem?"
            },
            {
                "verse": "Hos prorsus scindent qui tua scripta magis."
            },
            {
                "verse": "Quid faciam?\" Tectum solers lentusque subibis,"
            },
            {
                "verse": "Iudicis expallens ora cruenta trucis."
            }
        ],
        [
            {
                "verse": "\"Quis, rogo, doctarum facilis, dic, nona sororum,"
            },
            {
                "verse": "Gryneum incoluit Castaliumque nemus,"
            },
            {
                "verse": "Arida Permessi satiatus guttura rore"
            },
            {
                "verse": "Atque satur divum nectare et ambrosia?"
            },
            {
                "verse": "Qui vestros campos et amoena vireta pererrat"
            },
            {
                "verse": "Rurave qui nitidi florea solis adit,"
            },
            {
                "verse": "Obstrepit horrisono qui Martis proelia cantu,"
            },
            {
                "verse": "Pectora qui regum miraque castra ducum"
            },
            {
                "verse": "Quique elegos miseros ludit grandesque cothurnos"
            },
            {
                "verse": "Et tenues soccos materiamque levem,"
            },
            {
                "verse": "Cuius erunt veluti Ciceronis scripta soluto"
            },
            {
                "verse": "Eloquio vel opus, Quintiliane, tuum."
            },
            {
                "verse": "Hisoriam dicas Livi monumenta diserti"
            },
            {
                "verse": "Claraque nec ullo scripta relata pede."
            },
            {
                "verse": "O magis atque magis, quicumque est iste beatus,"
            },
            {
                "verse": "Dignus et Euboicos vivere in orbe dies!"
            },
            {
                "verse": "Dic, rogo, doctarum facilis, dic, nona sororum,"
            },
            {
                "verse": "Grata mihi tanti nomina clausa viri,"
            },
            {
                "verse": "Carmen ut hoc illum, spirantes dum reget artus"
            },
            {
                "verse": "Spiritus, aeternas tollat ad usque faces\"."
            },
            {
                "verse": "Olli Pierii facilis sic infima coetus:"
            },
            {
                "verse": "\"Hic te vir celeber nunc, Perusine, cupit.\""
            }
        ],
        [
            {
                "verse": "\"Indue me, vates, Libyci non magne leonis"
            },
            {
                "verse": "Seu me frendentis tegmina pellis apri:"
            },
            {
                "verse": "Nanque tuos monitus, rigidos Portensis et ungues"
            },
            {
                "verse": "Iudicis et timeo tela parata neci."
            },
            {
                "verse": "Quisquis ibi Phoebum sequitur Phoebique sorores,"
            },
            {
                "verse": "Nititur et sacri scandere tecta iugi,"
            },
            {
                "verse": "Haurit et Aonio vitreos e fonte liquores,"
            },
            {
                "verse": "Doctus Apollineis hic canit arma modis."
            },
            {
                "verse": "Verum non omnes divina poemata curant,"
            },
            {
                "verse": "Serta nec aeternis laurea temporibus."
            },
            {
                "verse": "Res hic coelestis meditatur, ut omnia divum"
            },
            {
                "verse": "Alter iura fovet, lucida et astra poli."
            },
            {
                "verse": "Ergo iure queror, patulis nanque auribus hauris"
            },
            {
                "verse": "Quae colat has Phoebo turba dicata domos."
            },
            {
                "verse": "Denique villosi fultus si pelle leonis"
            },
            {
                "verse": "Aut si spumosi tegmine tectus apri,"
            },
            {
                "verse": "Non hominis rabiem timeam, non tela cruore"
            },
            {
                "verse": "Tincta Lycambeo, iudicis ora trucis."
            },
            {
                "verse": "At nunc quid faciam?\" \"Ronchos, age, fraude solutos,"
            },
            {
                "verse": "Falle: dolus Phrygias vertit Ulixis opes.\""
            },
            {
                "verse": "Me perspecta satis fidae tibi pondera mentis"
            },
            {
                "verse": "Cogunt tam celebris limina adire domus,"
            },
            {
                "verse": "Divitiis animi dono cultissime divum,"
            },
            {
                "verse": "Ioannes, foelix vivere digne diu."
            },
            {
                "verse": "Quem fero nunc igitur mecum salvere libellus"
            },
            {
                "verse": "Et vos et Phoebo haec tecta dicata iubet."
            }
        ]
    ]
}