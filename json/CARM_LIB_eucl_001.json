{
    "author": "carmina libraria",
    "title": "Euclides, elementa, curante Christophoro Clavio",
    "url": "http://www.poetiditalia.it/texts/CARM_LIB|eucl|001",
    "text": [
        [
            {
                "verse": "in Geometriam Euclidis carmen"
            }
        ],
        [
            {
                "verse": "Utilis et suavis quam sit divina Mathesis,"
            },
            {
                "verse": "Quis possit digno commemorare modo?"
            },
            {
                "verse": "Quamquam tot linguis doctis ego praeditus essem"
            },
            {
                "verse": "Convexus quot habet sidera clara polus;"
            },
            {
                "verse": "Quamquam Romani Ciceronis acumine clarus"
            },
            {
                "verse": "Praestarem cunctis unus in orbe viris;"
            },
            {
                "verse": "Non tamen hoc aptis possem proponere verbis"
            },
            {
                "verse": "Materiam ingenio non capiente meo;"
            },
            {
                "verse": "Et quamvis reliquas sicco pede conscius artes"
            },
            {
                "verse": "Ipse Mathematicas praeteriisse velim,"
            },
            {
                "verse": "Nonne Geometrice tamen hoc ostendere possit?"
            },
            {
                "verse": "Musice Arithmetice nonne probare satis?"
            },
            {
                "verse": "Harum equidem est usus per vitam plurimus omnem"
            },
            {
                "verse": "Quod nisi nil sapiat nemo negare potest."
            },
            {
                "verse": "Haec quia cognovit quicumque mathemata recte"
            },
            {
                "verse": "Promptior est aliis omnibus ille viris."
            },
            {
                "verse": "Ergo velut cuncti laudemque decusque merentur"
            },
            {
                "verse": "Qui discunt studio talia cuncta bono;"
            },
            {
                "verse": "Sic quoque debetur laus gratia gloria cunctis"
            },
            {
                "verse": "Ordine qui tradunt talia cuncta bono."
            },
            {
                "verse": "Quod cum sic habeat, certe non parva licet sit,"
            },
            {
                "verse": "Ethnicus Euclidi gloria iure datur,"
            },
            {
                "verse": "Is quia perdoctis metirier omnia libris"
            },
            {
                "verse": "Edocuit studiis corda dicata bonis."
            },
            {
                "verse": "H.G.F."
            }
        ]
    ]
}