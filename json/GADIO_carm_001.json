{
    "author": "Giorgio Gadio",
    "title": "carmina ad Blasium Hoelcelium",
    "url": "http://www.poetiditalia.it/texts/GADIO|carm|001",
    "text": [
        [
            {
                "verse": "Cantant Hoelcelium noui poetae,"
            },
            {
                "verse": "Tollunt hystorici suis libellis,"
            },
            {
                "verse": "Et diuum sibi dictitant coluntque,"
            },
            {
                "verse": "Hoc uultus facit omnibus serenus,"
            },
            {
                "verse": "Hoc uirtus, probitas, iocique compti,"
            },
            {
                "verse": "Et quas pierides amas puellae,"
            },
            {
                "verse": "Hinc Caesar tibi fert libens honores."
            },
            {
                "verse": "Hinc Ioseph tibi dat dicatque monstra."
            },
            {
                "verse": "Prisco tempore uisa, uel recenti."
            },
            {
                "verse": "Sic semper foueas amesque uates."
            },
            {
                "verse": "Atque hos munificis sequare donis."
            },
            {
                "verse": "Si foelix cupis esse, si beatus."
            },
            {
                "verse": "Reddes temporibus tuis Marones."
            },
            {
                "verse": "Et Flaccos, tua qui polo locabunt"
            },
            {
                "verse": "Claro nomina, uersibus canoris."
            }
        ],
        [
            {
                "verse": "Qum tibi diuitias, et summos donet honores"
            },
            {
                "verse": "Ac faueat Blasi Caesar ubique tibi."
            },
            {
                "verse": "Publica quum regis tu semper munera cures."
            },
            {
                "verse": "Semper et ante fores stet tibi turba frequens."
            },
            {
                "verse": "Forsan ob haec aliquis te dixerit esse beatum:"
            },
            {
                "verse": "Sed nil sunt: uirtus ni tua tanta iuuet."
            },
            {
                "verse": "Plus puto, quod doctae decorant te dona Mineruae:"
            },
            {
                "verse": "Quodque libens prestas auxilium miseris:"
            },
            {
                "verse": "Haec faciunt quod ament cuncti, laudentque, probentque;"
            },
            {
                "verse": "Teque putent meritis ferre minora tuis."
            },
            {
                "verse": "Dedecori fortuna potens uirtute remota"
            },
            {
                "verse": "Accedit: nec opes, sed benefacta placent."
            },
            {
                "verse": "Non est (crede) parum, quod sic tua uita probetur:"
            },
            {
                "verse": "Sed neque perpetua est hinc tibi fama tamen."
            },
            {
                "verse": "Hanc solum sacri possunt donare poetae:"
            },
            {
                "verse": "Et quisquis libris facta legenda notat."
            },
            {
                "verse": "Vtque tui similes narrem. quis nomina Galli"
            },
            {
                "verse": "Sciret: Vergilio ni celebrata forent."
            },
            {
                "verse": "Quis maecenatem: nisi doctus horatius illum"
            },
            {
                "verse": "Cantasset. uarium musa maronis amat."
            },
            {
                "verse": "Parthenius, priscusque uigent per carmina Marci:"
            },
            {
                "verse": "Et messala tuis culte tibulle modis."
            },
            {
                "verse": "Statius hos: illos commendat carmine Naso"
            },
            {
                "verse": "Viuit et ingeniis quisquis in orbe fauet."
            },
            {
                "verse": "Si uere foelix igitur dicique beatus"
            },
            {
                "verse": "Concupis, et nomen quaerere perpetuum."
            },
            {
                "verse": "Moribus hoc gratis, moneo, superadde: poetas"
            },
            {
                "verse": "Scriptoresque omnes, dilige, tolle, foue."
            },
            {
                "verse": "Quos si inter nostras non aspernabere musas:"
            },
            {
                "verse": "Quae iam deuota te pietate colunt."
            },
            {
                "verse": "Et quandoque tuas celebrabunt carmine laudes:"
            },
            {
                "verse": "Quo nosces quam sim deditus ipse tibi."
            }
        ],
        [
            {
                "verse": "Huc Hymenee ueni turba comitatus ab omni"
            },
            {
                "verse": "Diuorum, faustos quae facit esse thoros."
            },
            {
                "verse": "Quaeque potest hilares noctes praestare, diesque:"
            },
            {
                "verse": "Atque nouis nuptis gaudia longa dare."
            },
            {
                "verse": "Duc tecum Charites, et te comitentur amores:"
            },
            {
                "verse": "Ac quae de nullo nata parente Venus."
            },
            {
                "verse": "Te phoebus, Bromius, risus, iocus, atque uoluptas"
            },
            {
                "verse": "Circumstentque omnes ex helicone deae."
            },
            {
                "verse": "Iste dies tuus est, genialia sacra parantur:"
            },
            {
                "verse": "Iungitur Hoelcelio rumula progenies."
            },
            {
                "verse": "Blasius est sponsus, uatum columenque decusque."
            },
            {
                "verse": "Solamen miseris, confugiumque bonis."
            },
            {
                "verse": "Qui per uirtutes, studium, durosque labores"
            },
            {
                "verse": "Augusto meruit carus et esse deo."
            },
            {
                "verse": "Pace bonus calamo tractare negocia, bellum."
            },
            {
                "verse": "Quum poscit, sed non aptus ad arma minus."
            },
            {
                "verse": "Blasius insolito nexu gratoque ligatur:"
            },
            {
                "verse": "Atque datur uiridi uirgo tenella uiro."
            },
            {
                "verse": "Virgo pudica nimis, nimis et formosa, nimisque"
            },
            {
                "verse": "Blandula, palladiis et nimis aucta bonis."
            },
            {
                "verse": "Cui Petrus pater est, qui quaestor Caesaris aequus"
            },
            {
                "verse": "Ac prudens opibusque ac probitate nitet."
            },
            {
                "verse": "Aduentare deos faciles, thalamoque fauentes"
            },
            {
                "verse": "Parte polus leua prospera signa dedit."
            },
            {
                "verse": "Quae mora uos retinet? cessat quid obire minister"
            },
            {
                "verse": "Quilibet officiis munera iussa suis?"
            },
            {
                "verse": "Vestiat hic postes hedera: lauroque coronet:"
            },
            {
                "verse": "Ast alius flores spargat, et ille crocum."
            },
            {
                "verse": "Hinc alius pictis sternat triclinia pannis:"
            },
            {
                "verse": "Splendeat ut uario tota colore domus."
            },
            {
                "verse": "Erigat is abacum, preciosaque uasa per omnes"
            },
            {
                "verse": "Disponat certa non sine lege gradus."
            },
            {
                "verse": "Et uos uicinos, carosque uocate propinquos:"
            },
            {
                "verse": "Adsit ut officio foemina uirque pio."
            },
            {
                "verse": "Ante fores stat turba frequens decorata lacernis"
            },
            {
                "verse": "Mollibus, et capiti florea serta gerit."
            },
            {
                "verse": "Timpana rauca sonant, dat acutum fistula cantum:"
            },
            {
                "verse": "Dulce melos cytharae, constituuntque lyrae."
            },
            {
                "verse": "Iam prodi noua nupta, ueni iam sponse sacerdos"
            },
            {
                "verse": "Vos ad templa uocat, iam noua nupta ueni."
            },
            {
                "verse": "Pompa parata omnis, procedunt ordine certo:"
            },
            {
                "verse": "Matres atque uiri, uirgineique chori."
            },
            {
                "verse": "Quid demissa oculos graderis noua nupta: procaces"
            },
            {
                "verse": "Ne iuuenum uoces: ne mala uerba time."
            },
            {
                "verse": "Excipe connubii socios uittate sacerdos"
            },
            {
                "verse": "Et primo in templi limine siste pares."
            },
            {
                "verse": "Apprendasque manus, et aperto carmine iungant"
            },
            {
                "verse": "Foedera, quae sola sint dirimenda nece."
            },
            {
                "verse": "Annuat haec certa, tua sum: tuus ille, loquela,"
            },
            {
                "verse": "Annulus in digitum testis et unus eat."
            },
            {
                "verse": "Hinc his concordes animos, sobolemque precator"
            },
            {
                "verse": "Foecundam, et uitae tempora longa simul."
            },
            {
                "verse": "Sed uos transacto socii iam foedere, sponso"
            },
            {
                "verse": "Parcite uibratas dilacerare comas."
            },
            {
                "verse": "Tota cohors templi subeat penetralia, sacris"
            },
            {
                "verse": "Insistatque silens, et bene fausta roget."
            },
            {
                "verse": "Et dum sacra deo datur hostia, conferat aris"
            },
            {
                "verse": "Ordine bis humili quilibet aera manu."
            },
            {
                "verse": "Mox quum finis erit, stent ante altaria nupti:"
            },
            {
                "verse": "Perque sacerdotem tradita uina bibant."
            },
            {
                "verse": "Et quae uerba canet faciet quae signa, libenter"
            },
            {
                "verse": "Excipiant, foelix auguriumque probent."
            },
            {
                "verse": "Aspersi demum cuncti lustralibus undis"
            },
            {
                "verse": "Ad sponsalitias uos remeate domos."
            },
            {
                "verse": "Hic limen ne sponsa teras pede, transige saltu:"
            },
            {
                "verse": "Vt procul a thalamo fascinus omnis eat:"
            },
            {
                "verse": "Hora petit, stimulatque fames, discumbite mensis:"
            },
            {
                "verse": "Pellentes epulis tristiciamque mero."
            },
            {
                "verse": "Hic aper et ceruus, turdus, perdixque, lepusque"
            },
            {
                "verse": "Piscis de rapido tractus et amne recens."
            },
            {
                "verse": "Sint et ad intinctus liquamina grata, palato"
            },
            {
                "verse": "Quicquid et ars sapidum nouit et ingenium."
            },
            {
                "verse": "Cretica uina fluant et Tergestina redundent"
            },
            {
                "verse": "Quaeque Athesis, Rhenus parturit atque Nicer."
            },
            {
                "verse": "Ac postquam calices mensis, mappaeque remotae"
            },
            {
                "verse": "Guttatimque cadens lauerit unda manus."
            },
            {
                "verse": "Xenia certatim sponsae date, lusibus inde"
            },
            {
                "verse": "Et choreis totum continuate diem."
            },
            {
                "verse": "Post defessa iterum dapibus recreate meroque"
            },
            {
                "verse": "Corpora: mox choreas et renouate iocos:"
            },
            {
                "verse": "Nox uenit, in thalamum sponsos sociate frequentes:"
            },
            {
                "verse": "Impositosque thoro culcitra lata tegat."
            },
            {
                "verse": "Iam licet: ite omnes foelix faustumque rogantes"
            },
            {
                "verse": "Vt sit connubium, numina sancta prius."
            },
            {
                "verse": "Nullus adest: sponsi placido certate duello:"
            },
            {
                "verse": "Per quod perpetuus congeneratur amor."
            },
            {
                "verse": "Amplexus uincant hederas, sint oscula conchis"
            },
            {
                "verse": "Quae simul aduenient, conglutinata magis."
            },
            {
                "verse": "Cetera que fient, tu conscie lectule dulcis"
            },
            {
                "verse": "Secreti, sic tu fida lucerna tace."
            }
        ],
        [
            {
                "verse": "Ingratum fore te Blasi celebrande putasti:"
            },
            {
                "verse": "Munera ni nobis multiplicata dares."
            },
            {
                "verse": "A me missa breuis tivi uenit Epistola, reddis"
            },
            {
                "verse": "Litterulas, reddis carmina carminibus."
            },
            {
                "verse": "Ista satis fuerant, neque enim maiora rogassem:"
            },
            {
                "verse": "Visa sed haec animo parua fuere tuo."
            },
            {
                "verse": "Aurea nam mihi das fulgentia ferta smaragdo:"
            },
            {
                "verse": "Et sponsalitium munus habere iubes."
            },
            {
                "verse": "Accipio, gratesque fero sponsaeque tibique:"
            },
            {
                "verse": "Et laetor doni conditione tui."
            },
            {
                "verse": "Serta decent uates etenim, sed et ille lapillus"
            },
            {
                "verse": "In manibus nuptae non mage tutus erat."
            }
        ]
    ]
}