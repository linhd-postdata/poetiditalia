{
    "author": "Giorgio Sisgoreo",
    "title": "Sapphica",
    "url": "http://www.poetiditalia.it/texts/SISGOREO|saph|001",
    "text": [
        [
            {
                "verse": "Georgius Sisgoreus Sibenicensis Dalmata magnifico domino Antonio Calvo patritio Veneto et Sibenicensi praetori salutem dicit plurimam"
            }
        ],
        [
            {
                "verse": "Praetor Antoni, generosa proles"
            },
            {
                "verse": "Calva, perfelix, Veneti senatus"
            },
            {
                "verse": "Gemma, qua fulget Sibenica tellus"
            },
            {
                "verse": "Syderis instar,"
            },
            {
                "verse": "Solvimus grates Superum parenti,"
            },
            {
                "verse": "Ad magistratum modo qui vocavit"
            },
            {
                "verse": "Urbis in nostrae laribus paternis"
            },
            {
                "verse": "Te, bone praetor."
            },
            {
                "verse": "Pindari linguae fluvios disertae"
            },
            {
                "verse": "Posco praeturam cupiens sonare,"
            },
            {
                "verse": "Quam geris solers, animo modesto"
            },
            {
                "verse": "Omnia librans."
            },
            {
                "verse": "Iura tu servas, quibus ut minister"
            },
            {
                "verse": "Ponderas aequum pariterque iniquum."
            },
            {
                "verse": "Deligis rectum domitasque crimen,"
            },
            {
                "verse": "Optime censor."
            },
            {
                "verse": "Cesaris pectus grave, sed benignum"
            },
            {
                "verse": "Possides, nomen rigidi Catonis"
            },
            {
                "verse": "Temperas, captas, Numa qua vigebat,"
            },
            {
                "verse": "Religionem."
            },
            {
                "verse": "Tu togae lampas Venetae videris,"
            },
            {
                "verse": "Tu tuae sydus domui nitescis,"
            },
            {
                "verse": "Praesidet nobis tua rite virtus"
            },
            {
                "verse": "Erygonea."
            },
            {
                "verse": "Tu sacerdotum venerandus ipse"
            },
            {
                "verse": "Cultor, illustris procerumque amator,"
            },
            {
                "verse": "Tu decus doctae specimenque turbae,"
            },
            {
                "verse": "Inclyte praetor."
            },
            {
                "verse": "Tu colis vatum graciles Camoenas,"
            },
            {
                "verse": "Tu sapis Phoebum redolesque laurum,"
            },
            {
                "verse": "Tu geris clausas Charites sacrato"
            },
            {
                "verse": "Pectore claras."
            },
            {
                "verse": "Dulcis auditor cytharae lyraeque,"
            },
            {
                "verse": "Perlegas totam modo tu Thaliam"
            },
            {
                "verse": "Fonte non vatum veterum madentem,"
            },
            {
                "verse": "Rore sed astri."
            }
        ],
        [
            {
                "verse": "Scripsimus carmen vario furore"
            },
            {
                "verse": "Sive fatorum nebula sinistra"
            },
            {
                "verse": "Sive Musarum stimulo pudico"
            },
            {
                "verse": "Et sine culpa."
            },
            {
                "verse": "Scripsimus plenos elegos dolore,"
            },
            {
                "verse": "Flevimus multo mala tanta lustro,"
            },
            {
                "verse": "Hactenus nec me mala sors reliquit"
            },
            {
                "verse": "Dulcibus auris."
            },
            {
                "verse": "Lusimus carmen pede, quo poeta"
            },
            {
                "verse": "Nempe se toto canit orbe notum."
            },
            {
                "verse": "Cura me tantum superum iuvabat"
            },
            {
                "verse": "Sacra canentem."
            },
            {
                "verse": "Lusimus claudum celeremque iambum"
            },
            {
                "verse": "Bile concessa satyram notanti,"
            },
            {
                "verse": "Movimus nostro pariter precatu"
            },
            {
                "verse": "Numina caeli."
            },
            {
                "verse": "Personat cantu lyrico Camoena"
            },
            {
                "verse": "Ad dei laudem misero faventis,"
            },
            {
                "verse": "Emulum pectus, caput et superbum"
            },
            {
                "verse": "Dantis ad ima."
            },
            {
                "verse": "Christe sacrato residens Olympo,"
            },
            {
                "verse": "Cuncta qui cernis simul et gubernas,"
            },
            {
                "verse": "Ipse da castam sine labe vitam"
            },
            {
                "verse": "Atque sonoram."
            },
            {
                "verse": "Lauream cinctus tenet en capillus"
            },
            {
                "verse": "Et lyram pulsat digitus peritus,"
            },
            {
                "verse": "Ipse cantabo modo sic triumphans"
            },
            {
                "verse": "Ore modesto."
            },
            {
                "verse": "Victor evado tolerans Ulyxem,"
            },
            {
                "verse": "Qui repugnabat Palamedis aurae."
            },
            {
                "verse": "Victor evado bene recta servans"
            },
            {
                "verse": "Iuris in aula."
            },
            {
                "verse": "Victor evado fugiens Neronem"
            },
            {
                "verse": "Dira ructantem gladio parato,"
            },
            {
                "verse": "Victor evado veniens ad alti"
            },
            {
                "verse": "Numinis aram."
            },
            {
                "verse": "Christe, tu nostro faveas triumpho"
            },
            {
                "verse": "Annuas nostro pariterque voto,"
            },
            {
                "verse": "Ut tibi soli famuler tonanti"
            },
            {
                "verse": "Tempus in omne."
            }
        ],
        [
            {
                "verse": "Patris aeterni soboles beata"
            },
            {
                "verse": "Fecit in Petro seniore signa"
            },
            {
                "verse": "Orbis in toto celebranda circlo"
            },
            {
                "verse": "Pectore miro."
            },
            {
                "verse": "Retibus Cephas propere relictis"
            },
            {
                "verse": "Voce divina dominum secutus,"
            },
            {
                "verse": "Corde quem prorsus calido vocantem"
            },
            {
                "verse": "Coepit amare."
            },
            {
                "verse": "Ter tonat dicens: \"Amo te, Redemptor,"
            },
            {
                "verse": "Tu dei vivi generata proles,"
            },
            {
                "verse": "Sentio numen, faciamus urnas"
            },
            {
                "verse": "Montis in alto."
            },
            {
                "verse": "Tu meis plantis mare praebuisti,"
            },
            {
                "verse": "Fluctibus currens dubiusque signi,"
            },
            {
                "verse": "Obruar ne iam pelagi profundo,"
            },
            {
                "verse": "Protinus instans."
            },
            {
                "verse": "Increpat capto mulier magistro,"
            },
            {
                "verse": "Gallus accusat temere negantem,"
            },
            {
                "verse": "Respicis flentem nitidis ocellis"
            },
            {
                "verse": "Ductus ad Annam."
            },
            {
                "verse": "Clavium curam mihi tu dedisti"
            },
            {
                "verse": "Meque sublimi solio locasti,"
            },
            {
                "verse": "Ferreis vinclis quoque liberasti"
            },
            {
                "verse": "Nocte quieta."
            },
            {
                "verse": "Ne meae desit fidei rogasti"
            },
            {
                "verse": "Robur et surgens nece de cruenta"
            },
            {
                "verse": "Gloriam vitae mihi nunciare"
            },
            {
                "verse": "Iussa dedisti."
            },
            {
                "verse": "Umbra sanabat mea febre fessos"
            },
            {
                "verse": "Et Magi nugas penitus domavi,"
            },
            {
                "verse": "Caesaris bilem superans volavi"
            },
            {
                "verse": "Astra triumphans.\""
            }
        ],
        [
            {
                "verse": "Stephanum Saulus, Cilicum propago,"
            },
            {
                "verse": "Obrui saxis stimulat nocentes:"
            },
            {
                "verse": "Ille pro Sauli oriens salute"
            },
            {
                "verse": "Numen adorat."
            },
            {
                "verse": "Litteras turbae geris hic malignae,"
            },
            {
                "verse": "Nomen ut Christi perimat colendum,"
            },
            {
                "verse": "Labitur tandem celeri ruina"
            },
            {
                "verse": "Saulus acerbus."
            },
            {
                "verse": "Intonat caelso deus ipse caelo,"
            },
            {
                "verse": "Terruit stratum simul et minarum"
            },
            {
                "verse": "Perdito coeto lupus ipse lapsus"
            },
            {
                "verse": "Surgit ut agnus."
            },
            {
                "verse": "Paulus erectus deitate plenus,"
            },
            {
                "verse": "Gentium doctor, Crucis atque praeco,"
            },
            {
                "verse": "Paulus electus sacra vasa legis"
            },
            {
                "verse": "Pectore gestat."
            },
            {
                "verse": "Naufragus vasti fuerat profundi,"
            },
            {
                "verse": "Virgulis pulsus lapidumque iactu"
            },
            {
                "verse": "Laesus et duro tolerans in orbe"
            },
            {
                "verse": "Mille pericla."
            },
            {
                "verse": "Tertium caeli veniens theatrum"
            },
            {
                "verse": "Raptus archanam videt ipse lucem,"
            },
            {
                "verse": "Lingua mortalis resonare numquam"
            },
            {
                "verse": "Rite valebit."
            },
            {
                "verse": "Ter deum carnis stimulo rogavit,"
            },
            {
                "verse": "Carnis ut flammam perimat furentem,"
            },
            {
                "verse": "Sed satis Paulo fuerat dolenti"
            },
            {
                "verse": "Gratia caelsa."
            },
            {
                "verse": "Ensifer fortis fideique magnus"
            },
            {
                "verse": "Ipse defensor cadit ense diri"
            },
            {
                "verse": "Caesaris, tandem niveo triumpho"
            },
            {
                "verse": "Sydera scandit."
            }
        ],
        [
            {
                "verse": "Mitis Andreas dominum secutus"
            },
            {
                "verse": "Vincla mundani laquei relinquens,"
            },
            {
                "verse": "Velle sed totum tibi, Christe, vovens"
            },
            {
                "verse": "Corde benigno."
            },
            {
                "verse": "Gaudeat Patras veniente tanto"
            },
            {
                "verse": "Nuncio Christi: scelus omne mundi"
            },
            {
                "verse": "Fulminat, legem probat et nitentem"
            },
            {
                "verse": "Flamminis igne."
            },
            {
                "verse": "Audit Aegeas sacra vera vanus,"
            },
            {
                "verse": "Pungit Andream sonitu prophano,"
            },
            {
                "verse": "Temnit et lignum nitidae salutis"
            },
            {
                "verse": "Et Crucis aram."
            },
            {
                "verse": "Templa vanescunt veterum deorum,"
            },
            {
                "verse": "Demonum lusu statuae fatentur"
            },
            {
                "verse": "Voce caelesti, ruit omne verbum"
            },
            {
                "verse": "Iudicis atri."
            },
            {
                "verse": "Indicat magna pietate Christum"
            },
            {
                "verse": "Sede de caelsa superum petisse"
            },
            {
                "verse": "Virginis ventrem, docuisse nec non"
            },
            {
                "verse": "Velle paternum."
            },
            {
                "verse": "Livor Haebreos superat malignos,"
            },
            {
                "verse": "Nummus et Iudam, timor et Pilatum."
            },
            {
                "verse": "Orbis auctorem cruce sio necavit"
            },
            {
                "verse": "Perfida turba."
            },
            {
                "verse": "Motus Aegeas rabie canina"
            },
            {
                "verse": "Vera clamantem Superumque caelo"
            },
            {
                "verse": "Digna virtutis truculentus hostis"
            },
            {
                "verse": "Perdere iussit."
            },
            {
                "verse": "Hic salutabat crucis apparatum,"
            },
            {
                "verse": "Emicans in qua dominus pependit,"
            },
            {
                "verse": "Denique Andreas roseo triumpho"
            },
            {
                "verse": "Scandit Olympum."
            }
        ],
        [
            {
                "verse": "Iacobus maior, Zebedea proles,"
            },
            {
                "verse": "Quem deus coelo volitans ab alto"
            },
            {
                "verse": "Christus ascripsit gremio suorum"
            },
            {
                "verse": "Discipulorum."
            },
            {
                "verse": "Hic ut ad dextram sedeat, petebat"
            },
            {
                "verse": "Cura materni rogitans amoris,"
            },
            {
                "verse": "Hic bibit sacrum calicem, sedile"
            },
            {
                "verse": "Dat pater altum."
            },
            {
                "verse": "Thabor ad montem fuerat vocatus"
            },
            {
                "verse": "Gloriam cernens ubi praepotentem,"
            },
            {
                "verse": "Quando divino facies nitore"
            },
            {
                "verse": "Fulsit in aevo."
            },
            {
                "verse": "Affulsit Christi precibus cruentis,"
            },
            {
                "verse": "Angelus quando monitu paterno"
            },
            {
                "verse": "Carne turbatum dominum refecit"
            },
            {
                "verse": "Tempore mortis."
            },
            {
                "verse": "Artibus caeli cadit ars Magorum,"
            },
            {
                "verse": "Demonum vires baculo ligantur"
            },
            {
                "verse": "Iacobi, mansit pietasque felix"
            },
            {
                "verse": "Ore sacrato."
            },
            {
                "verse": "Victus Herodes ratione diva"
            },
            {
                "verse": "Arsit in magnum penitus furorem,"
            },
            {
                "verse": "Iacobo sacrum caput amputavit"
            },
            {
                "verse": "Ense prophano."
            },
            {
                "verse": "Martyrum primus diadema gessit"
            },
            {
                "verse": "Inter illustres socios laborum;"
            },
            {
                "verse": "Qui deum toto sonuere mundo"
            },
            {
                "verse": "Virgine natum."
            },
            {
                "verse": "Inclyto regno fruitur polorum"
            },
            {
                "verse": "Et triumphali solio Tonantis."
            },
            {
                "verse": "Cuius in laudem Sibenica tellus"
            },
            {
                "verse": "Phana coronat."
            }
        ],
        [
            {
                "verse": "Fervido Christus retinens amore"
            },
            {
                "verse": "Consecrat dono nimio Ioannem,"
            },
            {
                "verse": "Iacobi fratrem, quibus in polorum est"
            },
            {
                "verse": "Sede triumphus."
            },
            {
                "verse": "Quando mundani generis Redemptor"
            },
            {
                "verse": "Ultimam coenam faceret, Ioannes"
            },
            {
                "verse": "Numen aspexit recubans in almo"
            },
            {
                "verse": "Pectore Christi."
            },
            {
                "verse": "Quumque penderet crucis in cupresso,"
            },
            {
                "verse": "Caelibi curae penitus reliquit"
            },
            {
                "verse": "Virginem matrem, gravidam dolore"
            },
            {
                "verse": "Funere nati."
            },
            {
                "verse": "Ephesum linquens habitare Pathmos"
            },
            {
                "verse": "Insulam laetam voluit Ioannes,"
            },
            {
                "verse": "Exul hic scripsit calamo stupendo"
            },
            {
                "verse": "Apochalypsim."
            },
            {
                "verse": "Ephesum tandem rediens recepit"
            },
            {
                "verse": "Totius plausum populi canentis:"
            },
            {
                "verse": "Mortuae dixit: \"Drusiana, surge!\""
            },
            {
                "verse": "Surgit et orat."
            },
            {
                "verse": "Carpsit et doctum merito Cratonem."
            },
            {
                "verse": "Qui duas gemmas nichilo docebat"
            },
            {
                "verse": "Protinus dandas, quibus indigebat"
            },
            {
                "verse": "Nuda caterva."
            },
            {
                "verse": "Instar ascendens aquilae volantis"
            },
            {
                "verse": "Sydus ad caelsum reboat supremnum"
            },
            {
                "verse": "Primitus Verbum nitidae repostum"
            },
            {
                "verse": "Virginis alvo."
            },
            {
                "verse": "Vase ferventis saliens olivi,"
            },
            {
                "verse": "Gloriam rerum domino canebat,"
            },
            {
                "verse": "Denique egressus niveo tropheo"
            },
            {
                "verse": "Ipse quiescit."
            }
        ],
        [
            {
                "verse": "Gentibus Iesum cupidis videre"
            },
            {
                "verse": "Curat ut tandem videant, Philippus,"
            },
            {
                "verse": "Auream cuius faciem peroptat"
            },
            {
                "verse": "Canere mundus."
            },
            {
                "verse": "Turba iam Christo duce copiosos"
            },
            {
                "verse": "Venerat verbo domini cibari."
            },
            {
                "verse": "Providet plebi sator et redemptor"
            },
            {
                "verse": "Esurienti."
            },
            {
                "verse": "Panibus turbam saciare quinque"
            },
            {
                "verse": "Nemo dicebat poterit Philippus."
            },
            {
                "verse": "Conditor felix homines cibavit,"
            },
            {
                "verse": "Millia quinque."
            },
            {
                "verse": "Grana telluris bonitate crescunt,"
            },
            {
                "verse": "Crevit et Christi deitate panis."
            },
            {
                "verse": "Omnium mentes stupidas relinquit"
            },
            {
                "verse": "Nobile signum."
            },
            {
                "verse": "\"Indica patrem, machinae creator"
            },
            {
                "verse": "Orbis, et nostrae fidei satisfit.\""
            },
            {
                "verse": "Credulus condam modicum Philippus"
            },
            {
                "verse": "Verba movebat."
            },
            {
                "verse": "\"Filium cernens videt et parentem"
            },
            {
                "verse": "Semper aequali gradimur triumpho.\""
            },
            {
                "verse": "Christus has tales voluit Philippo"
            },
            {
                "verse": "Reddere voces."
            },
            {
                "verse": "Post dies Christi volitantis omnes"
            },
            {
                "verse": "Tunc super caelos dapibus polorum"
            },
            {
                "verse": "Quattuor lustris miseros Philippus"
            },
            {
                "verse": "Pavit homones."
            },
            {
                "verse": "Martis evertit statuam crucemque"
            },
            {
                "verse": "Prorsus erexit, gelidum draconem"
            },
            {
                "verse": "Perdidit, tandem crucifixus intrat"
            },
            {
                "verse": "Gaudia caeli."
            }
        ],
        [
            {
                "verse": "Credidit Thomas domino renato"
            },
            {
                "verse": "Mortis e vinclo: cupiens videre"
            },
            {
                "verse": "Signa clavorum laterisque vulnus"
            },
            {
                "verse": "Vidit et inquit:"
            },
            {
                "verse": "\"Mitis humani generis redemptor,"
            },
            {
                "verse": "Omnium rerum decus et creator,"
            },
            {
                "verse": "Tu deus, lati dominator orbis,"
            },
            {
                "verse": "Victor Averni.\""
            },
            {
                "verse": "Visaque, Thoma, tua roboravit"
            },
            {
                "verse": "Christus occisus, bene quod resumpsit,"
            },
            {
                "verse": "Sanctior, qui non oculis videndo"
            },
            {
                "verse": "Numina credit."
            },
            {
                "verse": "Profuit nobis dubitans abyssus"
            },
            {
                "verse": "Palpitans carnem, fidei nitorem"
            },
            {
                "verse": "Comparat, totum resonat per orbem"
            },
            {
                "verse": "Gesta triumphi."
            },
            {
                "verse": "Praedicans Parthis pariterque Medis,"
            },
            {
                "verse": "Praedicans Persis, calidis et Indis"
            },
            {
                "verse": "Plurimo signo populum vocabat"
            },
            {
                "verse": "Ad sacra fontis."
            },
            {
                "verse": "Demones flatu domini fugabat,"
            },
            {
                "verse": "Prorsus infirmos dabat et saluti,"
            },
            {
                "verse": "Lumen et caecis tribuebat almo"
            },
            {
                "verse": "Flammine plenus."
            },
            {
                "verse": "Temperans aestum simul et rigorem,"
            },
            {
                "verse": "Suscitans functos proprio vigore,"
            },
            {
                "verse": "Passus ob Christi nimios amores"
            },
            {
                "verse": "Pace quiescit."
            },
            {
                "verse": "Corpus inclusum tumulo nitescit"
            },
            {
                "verse": "Urbe praeclara meritis Edessae,"
            },
            {
                "verse": "Emicans in qua celebris refulget"
            },
            {
                "verse": "Gratia Thomae."
            }
        ],
        [
            {
                "verse": "Dignus altorum Seraphyn sodalis,"
            },
            {
                "verse": "Fidus electi populi magister,"
            },
            {
                "verse": "Nobilis regum celebrisque proles"
            },
            {
                "verse": "Bartholomeus."
            },
            {
                "verse": "Liconum turbae calidis et Indis"
            },
            {
                "verse": "Ore divino sacra nunciabat,"
            },
            {
                "verse": "Vinculo missum retinent honoris"
            },
            {
                "verse": "Verba notantes."
            },
            {
                "verse": "Demonum multo fugiunt fragore"
            },
            {
                "verse": "Ipsius vultum, statuae prophanae"
            },
            {
                "verse": "Corruunt iussu subito sacrati"
            },
            {
                "verse": "Bartholomei."
            },
            {
                "verse": "Centies noctu totiensque luce"
            },
            {
                "verse": "Ipse ferventer dominum rogabat"
            },
            {
                "verse": "Corde sublimi manibusque tensis,"
            },
            {
                "verse": "Poplite flexo."
            },
            {
                "verse": "Huius orantis calor aestuosus"
            },
            {
                "verse": "Rore complebat steriles aristas,"
            },
            {
                "verse": "Nigra pellebat, faciebat astra"
            },
            {
                "verse": "Porro serena."
            },
            {
                "verse": "Audit orantem Superum potestas"
            },
            {
                "verse": "Et probant caeli socio lepore"
            },
            {
                "verse": "Inferi nec non trepidant tyranni"
            },
            {
                "verse": "Rite rogantem."
            },
            {
                "verse": "Urbis Albanae populum docebat"
            },
            {
                "verse": "Gloriam vitae, domitans scelestos,"
            },
            {
                "verse": "Pelle nudatus roseo triumpho"
            },
            {
                "verse": "Gaudia captat."
            },
            {
                "verse": "Ore facundo Theodorus almus"
            },
            {
                "verse": "Concinit toti sua sacra mundo,"
            },
            {
                "verse": "Concinit laudes chorus Angelorum"
            },
            {
                "verse": "Bartholomei."
            }
        ],
        [
            {
                "verse": "Rite Matthaeus meliora legit:"
            },
            {
                "verse": "Omne vectigal penitus relinquens,"
            },
            {
                "verse": "Omne iam lucrum fugiens, salutis"
            },
            {
                "verse": "Vocibus instat."
            },
            {
                "verse": "Proximi qui dum rapiebat aurum,"
            },
            {
                "verse": "Proprium sprevit fragilemque censum"
            },
            {
                "verse": "Tempsit et regem propere secutus"
            },
            {
                "verse": "Divitiarum."
            },
            {
                "verse": "Nunciat Verbum Solimis sacratum"
            },
            {
                "verse": "Nunciat regis populo Philippi,"
            },
            {
                "verse": "Nunciat nigro sitibus colore"
            },
            {
                "verse": "Aethyopumque."
            },
            {
                "verse": "Civitas Nabar nimium decora"
            },
            {
                "verse": "Funditus novit sacra nunciantis."
            },
            {
                "verse": "Vidit et dotes nimium stupendas"
            },
            {
                "verse": "Numine dante."
            },
            {
                "verse": "Credidit signis validis Egyppus,"
            },
            {
                "verse": "Credidit coniunx meritis beatis,"
            },
            {
                "verse": "Credidit natus superis in auris"
            },
            {
                "verse": "Ipse revivens."
            },
            {
                "verse": "Porro designans hominem volantem"
            },
            {
                "verse": "Visio narrat veluti prophetae,"
            },
            {
                "verse": "Scripsit Hebreo calamo probatae"
            },
            {
                "verse": "Gesta Salutis."
            },
            {
                "verse": "Filiam regis domino sacravit"
            },
            {
                "verse": "Praeditam semper gracili precatu,"
            },
            {
                "verse": "Nuptiis illam sibi glutinare"
            },
            {
                "verse": "Hyrtacus optat."
            },
            {
                "verse": "Virginem Christo prohibet dicatam"
            },
            {
                "verse": "Copula carnis maculare foeda,"
            },
            {
                "verse": "Hyrtacus iussit subito vetantem"
            },
            {
                "verse": "Ense necare."
            }
        ],
        [
            {
                "verse": "Natus Alphei dominique frater"
            },
            {
                "verse": "Iacobus iustus vocitant minorem,"
            },
            {
                "verse": "Sacra templorum Iacobo minori"
            },
            {
                "verse": "Omnia florent."
            },
            {
                "verse": "Floruit matris recubans in alvo"
            },
            {
                "verse": "Sanctus effectus fidei rigore."
            },
            {
                "verse": "Vina, sinceram m minime bibebat"
            },
            {
                "verse": "Flumina libans."
            },
            {
                "verse": "Carnium temnens epulas opimas,"
            },
            {
                "verse": "Balnei vitans lepidum lavacrum"
            },
            {
                "verse": "Atque tonsoris fugiens novaclam"
            },
            {
                "verse": "Vixit in orbe."
            },
            {
                "verse": "Solus in sanctum veniens sacellum"
            },
            {
                "verse": "Saepe callosis genibus rogabat,"
            },
            {
                "verse": "Prorsus humectans lachrymis profusis"
            },
            {
                "verse": "Ora sacrata."
            },
            {
                "verse": "Latius scribens Egesippus auctor"
            },
            {
                "verse": "Nobilis vitam reseravit omnem,"
            },
            {
                "verse": "Quam velut Sydus speculamur altum"
            },
            {
                "verse": "Mortis in aevo."
            },
            {
                "verse": "Passio Christi Iacobum fidelem"
            },
            {
                "verse": "Comprobat nullis epulis fruentem"
            },
            {
                "verse": "Antequam mundi dominum videret"
            },
            {
                "verse": "Morte renatum."
            },
            {
                "verse": "Creditur senis tenuisse lustris"
            },
            {
                "verse": "Praesulis sedem Solima sub urbe,"
            },
            {
                "verse": "Creditur primam celebrasse missam"
            },
            {
                "verse": "Numen adorans."
            },
            {
                "verse": "Cogitur Christum dominum negare,"
            },
            {
                "verse": "Profitens Christum datur in ruinam:"
            },
            {
                "verse": "Fuste percussus Superans Ananum"
            },
            {
                "verse": "Astra volavit."
            }
        ],
        [
            {
                "verse": "Symon audivit dominum Zelotes"
            },
            {
                "verse": "Verba narrantem nitidae salutis,"
            },
            {
                "verse": "Dictus a Chana dominum secutus"
            },
            {
                "verse": "Cuncta reliquit."
            },
            {
                "verse": "Praesulis sedem tenuit supremam"
            },
            {
                "verse": "Post necem sacram Iacobi minoris,"
            },
            {
                "verse": "Pavit electum populum decenter"
            },
            {
                "verse": "Pane polorum."
            },
            {
                "verse": "Symon Aegypti veniens ad oras"
            },
            {
                "verse": "Iamque confractus senio trementi,"
            },
            {
                "verse": "Vix suis sese pedibus gubernans"
            },
            {
                "verse": "Sacra senectus."
            },
            {
                "verse": "Praevio Symon graditur bacillo"
            },
            {
                "verse": "Spiritus sacri radio nitescit."
            },
            {
                "verse": "Porro qui vires validas ministrat"
            },
            {
                "verse": "Senibus aegris."
            },
            {
                "verse": "Nunciat forti senior vigore"
            },
            {
                "verse": "Virginis natum, crucis et patiblum"
            },
            {
                "verse": "Atque surgentis tremulo triumphos"
            },
            {
                "verse": "Nunciat ore."
            },
            {
                "verse": "Barbarae gentis tolerat minaces"
            },
            {
                "verse": "Ipse sermones patiturque duras"
            },
            {
                "verse": "Symon erumnas pariterque probra"
            },
            {
                "verse": "Sustinet atra."
            },
            {
                "verse": "Atticus mirans patientis altam"
            },
            {
                "verse": "Saepe virtutem rogat, ut senectae"
            },
            {
                "verse": "Consulat, tandem properat libenter"
            },
            {
                "verse": "Ad crucis aram."
            },
            {
                "verse": "Fixus ad lignum senior paratum"
            },
            {
                "verse": "Pertulit poenas nimium severas"
            },
            {
                "verse": "Gloriam vitae cupiens videre,"
            },
            {
                "verse": "Sed duce Christo."
            }
        ],
        [
            {
                "verse": "Iacobi fratrem colimus Thadaeum"
            },
            {
                "verse": "Corculum vitae, specimen salutis,"
            },
            {
                "verse": "Totius nostrae fidei perenne"
            },
            {
                "verse": "Robur in orbe."
            },
            {
                "verse": "Ut salus rerum, dominus Redemptor"
            },
            {
                "verse": "Dexteram patris tenuit potentem"
            },
            {
                "verse": "Imperans orbi, meruit Thadaeum"
            },
            {
                "verse": "Abgarus aeger."
            },
            {
                "verse": "Abgarus regno dominans Edessae"
            },
            {
                "verse": "Scripserat Iesu, validis micanti"
            },
            {
                "verse": "Usque miraclis tribuerat altam"
            },
            {
                "verse": "Porro salutem:"
            },
            {
                "verse": "\"Christe, tu rerum dominus, Tonantis"
            },
            {
                "verse": "Filius signo vario coruscans,"
            },
            {
                "verse": "Namque Iudaei tibi sed minantur"
            },
            {
                "verse": "Mortis acerba."
            },
            {
                "verse": "Est mihi regnum tenuis peculi,"
            },
            {
                "verse": "Quippe virtutum meritis honestum."
            },
            {
                "verse": "Ut rogans ad me libeat venire,"
            },
            {
                "verse": "Numen adoro.\""
            },
            {
                "verse": "Ille rescripsit: \"Nimium beatus"
            },
            {
                "verse": "Credulus nostri minime videndo,"
            },
            {
                "verse": "Ipse complebo veniens ab alto"
            },
            {
                "verse": "Velle paternum."
            },
            {
                "verse": "Sede praecaelsa residens Olympi"
            },
            {
                "verse": "Ipse curabo dare tunc Thadaeum,"
            },
            {
                "verse": "Qui tibi curam dabit et perennem,"
            },
            {
                "verse": "Crede, salutem.\""
            },
            {
                "verse": "Denique ad regem veniens Thadaeus"
            },
            {
                "verse": "Optimis curis penitus refecit."
            },
            {
                "verse": "Nuncians: porto sacra missa caelo,"
            },
            {
                "verse": "Clausit ocellos."
            }
        ],
        [
            {
                "verse": "Ad viam vitae simul et salutis"
            },
            {
                "verse": "Proditor Iudas fuerat vocatus,"
            },
            {
                "verse": "Perditum calcans iter et prophanum"
            },
            {
                "verse": "Sed ruit aeger."
            },
            {
                "verse": "Vendidit nummo dominum polorum,"
            },
            {
                "verse": "Filium patri, solio sedentis"
            },
            {
                "verse": "Aureo caeli, laqueoque fregit"
            },
            {
                "verse": "Guttur iniquum,"
            },
            {
                "verse": "Matthias missi meruit tribunal"
            },
            {
                "verse": "Sorte divina, numerandus ipse"
            },
            {
                "verse": "Milites inter domini probatos"
            },
            {
                "verse": "Aegregiosque."
            },
            {
                "verse": "Fecerat Iudam reprobum voluntas"
            },
            {
                "verse": "Prava, quam numquam dominum secutus"
            },
            {
                "verse": "Liquerat, furti loculos habebat"
            },
            {
                "verse": "Proditor atrox."
            },
            {
                "verse": "Matthiam fecit domini secutum"
            },
            {
                "verse": "Dona perfelix animus probatum,"
            },
            {
                "verse": "Lampadem vitae meruit videre"
            },
            {
                "verse": "Mortis in umbra."
            },
            {
                "verse": "Nunciat Verbum, peperit quod alma"
            },
            {
                "verse": "Virginum virgo sine fine felix,"
            },
            {
                "verse": "Totius mundi specimen, perennis"
            },
            {
                "verse": "Gloria caeli."
            },
            {
                "verse": "Nunciat Verbum, cruce quod pependit,"
            },
            {
                "verse": "Morte sub cuius trepidasse terra"
            },
            {
                "verse": "Creditur, pulso pariter colore"
            },
            {
                "verse": "Astra steterunt."
            },
            {
                "verse": "Matthiam divum scelerisque purum"
            },
            {
                "verse": "Vera dicentem populus nefandus"
            },
            {
                "verse": "Enecat, qui nunc fruitur polorum"
            },
            {
                "verse": "Sede beata."
            }
        ],
        [
            {
                "verse": "Semper armato tibi pugna grandis,"
            },
            {
                "verse": "Semper armato furiis Averni."
            },
            {
                "verse": "Non tuae mensae pariterque spondae"
            },
            {
                "verse": "Vita quiescit."
            },
            {
                "verse": "Verba mortales veluti sagittae,"
            },
            {
                "verse": "Clamor irati veluti leonis"
            },
            {
                "verse": "Et minae dirum veluti tonantis"
            },
            {
                "verse": "Fulgura nubis."
            },
            {
                "verse": "Tu venenosus velut ictus anguis"
            },
            {
                "verse": "Tuque crudelis velut hasta Pyrrhi"
            },
            {
                "verse": "Tuque culpatus velut ille condam"
            },
            {
                "verse": "Verna Canopi."
            },
            {
                "verse": "Scaevior scaevo canis ipse morsu,"
            },
            {
                "verse": "Durior duro scilicis lapillo,"
            },
            {
                "verse": "Nigrior nigro pariterque corvo"
            },
            {
                "verse": "Est tibi bilis."
            },
            {
                "verse": "Alter infelix rabie Iugurtha,"
            },
            {
                "verse": "Alter effuso Marius cruore,"
            },
            {
                "verse": "Alter occultis Cathilina curis"
            },
            {
                "verse": "Natus in aevo."
            },
            {
                "verse": "Quid taces nostro minitans theatro?"
            },
            {
                "verse": "Quid tonas nostram lacerans Camoenam?"
            },
            {
                "verse": "Quid furis nostras capiens volucres"
            },
            {
                "verse": "Plenus aceto?"
            },
            {
                "verse": "Est tibi gressus meditantis atra,"
            },
            {
                "verse": "Est tibi gestus rapientis alta"
            },
            {
                "verse": "Est tibi sermo domitantis alma"
            },
            {
                "verse": "Atque prophana."
            },
            {
                "verse": "Saepius, vates, tua tella sensi,"
            },
            {
                "verse": "Gloriam de me, maledicte, haberes"
            },
            {
                "verse": "Mente durata nisi te tulissem"
            },
            {
                "verse": "Ipse triumphans."
            }
        ]
    ]
}