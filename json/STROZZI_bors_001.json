{
    "author": "Tito Vespasiano Strozzi",
    "title": "Borsias",
    "url": "http://www.poetiditalia.it/texts/STROZZI|bors|001",
    "text": [
        [],
        [
            {
                "verse": "Sollicitos error cecinit iuvenilis amores,"
            },
            {
                "verse": "Ingenii florentis opus. Mox lentus in umbris,"
            },
            {
                "verse": "Quartisana, tuis agrestia carmina lusi."
            },
            {
                "verse": "Devia nunc alio peragrare Heliconia passu"
            },
            {
                "verse": "Dum meditor, se Borsi offert mihi gloria, quo sub"
            },
            {
                "verse": "Aurea nunc agitur populis felicibus aetas,"
            },
            {
                "verse": "Unde novum caelo promittere numina sydus"
            },
            {
                "verse": "Certa fides. Hic erit merito mihi carminis autor."
            },
            {
                "verse": "Magnanimosque duces atque alta exordia dicam"
            },
            {
                "verse": "Gentis Atestinae Troiana ab origine ductae;"
            },
            {
                "verse": "Nec minus egregia referam virtute receptum"
            },
            {
                "verse": "Aequore ab Adriaco Tyrrheni ad littoris undas"
            },
            {
                "verse": "Praeclarum imperium et populis data iura subactis."
            },
            {
                "verse": "Haec igitur, Musae, vestro si numine fretus"
            },
            {
                "verse": "Aggredior, vos este duces ingentibus orsis"
            },
            {
                "verse": "Ac mecum seriem tantorum evolvite rerum!"
            },
            {
                "verse": "Est plaga convexo caeli sublimis in axe,"
            },
            {
                "verse": "Quam media nondum Sol cursus parte peracta"
            },
            {
                "verse": "Paene suis attingit equis ac roscida Phoebe"
            },
            {
                "verse": "Altius oppositam directo lumine cernit."
            },
            {
                "verse": "Hanc senior genius sedem incolit, arduus unde"
            },
            {
                "verse": "Terrarum tractus omnes pontumque vagantem"
            },
            {
                "verse": "Despicit ac vires cunctis alimentaque rebus"
            },
            {
                "verse": "Immittit; sic fata iubent et rector Olympi."
            },
            {
                "verse": "Prisca olim dictu mirabile credidit aetas"
            },
            {
                "verse": "Hunc: per se genitum nullos habuisse parentes"
            },
            {
                "verse": "Conveniensque sibi Autogenae tunc nomen adeptum."
            },
            {
                "verse": "Quo patre in incertum longis abducimur annis;"
            },
            {
                "verse": "Fautorem natura suum tamen esse fatetur"
            },
            {
                "verse": "Ac velut autori rerum mitissima paret."
            },
            {
                "verse": "Ille hominum genus a prisca pietate fideque"
            },
            {
                "verse": "Degenerasse videns et humum, quae semine nullo"
            },
            {
                "verse": "Passim sponte sua prius omnia ferre solebat,"
            },
            {
                "verse": "Nunc hominum studio cultuque boumque labore"
            },
            {
                "verse": "Perdomitam miseris sperata alimenta negare,"
            },
            {
                "verse": "Indoluit graviterque tulit sua iura suasque"
            },
            {
                "verse": "Infringi vires; tum pectore concitus imo"
            },
            {
                "verse": "Constitit ante Iovem et tristi haec deus ore locutus:"
            },
            {
                "verse": "\"Quo mea se tandem constans patientia vertet,"
            },
            {
                "verse": "O pater? An merui, populis sim ut fabula cunctis?"
            },
            {
                "verse": "Iam me odere omnes passim; quicquidque per orbem"
            },
            {
                "verse": "Infandum, triste, obscoenum et sine legibus ullis"
            },
            {
                "verse": "Mortales audent, in me omnis culpa refertur."
            },
            {
                "verse": "Ipse velut scelerum furias causamque malorum"
            },
            {
                "verse": "Omnibus inspirem et iubeam, discedere ab aequo!"
            },
            {
                "verse": "At si forte seges nonnumquam fallit avarum"
            },
            {
                "verse": "Agricolam et frustra pendentibus uva racemis"
            },
            {
                "verse": "Evanescit et in ventum spes fertur olivae,"
            },
            {
                "verse": "Si Borea stridente cadunt florentia poma,"
            },
            {
                "verse": "Arida si victum pecori morientibus herbis"
            },
            {
                "verse": "Prata negant, si morbi homines, armenta gregesque"
            },
            {
                "verse": "Infestant, gentes passae haec me protinus unum"
            },
            {
                "verse": "Respiciunt gravibusque notant ea facta querelis;"
            },
            {
                "verse": "Vel senio me defecisse nihilque valere"
            },
            {
                "verse": "Immemorem vel me commissi muneris aiunt."
            },
            {
                "verse": "Scis tamen, Omnipotens, neque enim non omnia nosti"
            },
            {
                "verse": "Expertes culpae nos esse et criminis huius"
            },
            {
                "verse": "Atque omni studio curare, ut fraude remota"
            },
            {
                "verse": "Optima sint maneantque diu, quaecumque creasti."
            },
            {
                "verse": "Nec vero quemquam ex istis quos numina caeli"
            },
            {
                "verse": "Appellant, pater, incuso, quod saepius atris"
            },
            {
                "verse": "Cladibus affligunt terras, mortalibus ipsi"
            },
            {
                "verse": "Infensi, dum quisque suas ulciscitur iras."
            },
            {
                "verse": "Usque pati nequeo mea iura meosque labores"
            },
            {
                "verse": "Culpari immerito tantamque insurgere molem"
            },
            {
                "verse": "Undique nimirum divum mihi nemine laeso,"
            },
            {
                "verse": "Quos ego vel nullos memini considere caelo"
            },
            {
                "verse": "Vel saltem raros, divina potentia cum me"
            },
            {
                "verse": "Praefecit rebus munusque hoc sumere iussit."
            },
            {
                "verse": "Si deus esse feror, si me dignaris Olympo,"
            },
            {
                "verse": "Dedecus a nobis hoc aufer, maxime divum!"
            },
            {
                "verse": "Aut mihi succedat, quem numquam iniuria turbet,"
            },
            {
                "verse": "Aut mihi tu vires antiquas redde, neque ullus"
            },
            {
                "verse": "Implicet huc sese, mea qui deus acta refellat."
            },
            {
                "verse": "Sit ver perpetuum atque eadem sit gloria terrae"
            },
            {
                "verse": "Et similes illis, quos aurea protulit aetas,"
            },
            {
                "verse": "Nunc quoque sint homines atque haec mala semina tolle,"
            },
            {
                "verse": "Ne qua hominum post haec divos audacia laedat;"
            },
            {
                "verse": "Utque mihi aeternum est, sic inviolabile numen"
            },
            {
                "verse": "Officio praesit; satis est non spernere magni"
            },
            {
                "verse": "Iussa Iovis neque nos alium cognoscere regem\"."
            },
            {
                "verse": "Dixerat, et varie superos ea dicta movebant."
            },
            {
                "verse": "Ac velut accitos ingens ubi curia patres"
            },
            {
                "verse": "Accepit magno in populo, tunc ordine si quis"
            },
            {
                "verse": "Assurgens orare parat, silet omnis et aures"
            },
            {
                "verse": "Praebet turba viro in medium non vana ferenti;"
            },
            {
                "verse": "Ille ubi conticuit, consessum audita per omnem"
            },
            {
                "verse": "Mox hominum studiis animos discordibus actos"
            },
            {
                "verse": "Verba acuunt; dictis favet hic, contrarius ille"
            },
            {
                "verse": "Haud reticet nec sentit idem. Terrena deorum"
            },
            {
                "verse": "Concilio si fas conferre, haud secius illic"
            },
            {
                "verse": "Contigit, et genium pars haec laudare loquentem"
            },
            {
                "verse": "Non levia et quae posse putant conducere mundo,"
            },
            {
                "verse": "Pars illi obstrepere et nimis se tollere fastu"
            },
            {
                "verse": "Liberiusque loqui et contemnere numina visus."
            },
            {
                "verse": "Ergo illi solita ingentem praestare favorem"
            },
            {
                "verse": "Hactenus haud aequa tulerat Saturnia mente"
            },
            {
                "verse": "Verba dei nec passa moram Tritonida nutu,"
            },
            {
                "verse": "Quae cuperet responsa dari, monuisse putatur,"
            },
            {
                "verse": "Non infensa quidem aut odio stimulata maligno,"
            },
            {
                "verse": "Sed potius ne tot caelum turbare querelis"
            },
            {
                "verse": "Amplius auderet magnosque lacessere divos."
            },
            {
                "verse": "Haud secus indocili genitrix fidissima nato"
            },
            {
                "verse": "Prospiciens damnat vitae illaudabilis acta"
            },
            {
                "verse": "Optat et interdum, ut dictis haud mollibus asper"
            },
            {
                "verse": "Exagitet monitor cogatque ad sana reverti."
            },
            {
                "verse": "Senserat inter se coetus mussare frequentes"
            },
            {
                "verse": "Caelicolum Pallas neque amico cernere vultu"
            },
            {
                "verse": "Talia iactantem nec amaris parcere verbis."
            },
            {
                "verse": "Ipsa etiam obliquo iamdudum saucia questu"
            },
            {
                "verse": "Sponte sua genium paribus configere telis"
            },
            {
                "verse": "Certa erat et iam tunc animo responsa pararat;"
            },
            {
                "verse": "Conspecta Iunone tamen gravioribus arsit"
            },
            {
                "verse": "Irarum stimulis surgensque his vocibus orsa est:"
            },
            {
                "verse": "\"Res indigna tuis se, maxime Iupiter, offert"
            },
            {
                "verse": "Auribus, haud ulli omnino patienda deorum"
            },
            {
                "verse": "Nec toleranda tibi. Quos nullo ducere vitam"
            },
            {
                "verse": "Fine iubes tecum et caeli supera alta tenere,"
            },
            {
                "verse": "Accusante reos genio nos dicere causa est."
            },
            {
                "verse": "Ipsa quidem potui nil non commota silere"
            },
            {
                "verse": "Et mihi cum superis communem hunc ferre dolorem,"
            },
            {
                "verse": "Quisquis is est, quando haec non unam iniuria tangit."
            },
            {
                "verse": "Sed quid ego obliquis oculis tibi saepe notata,"
            },
            {
                "verse": "Vane senex, ceu prima tuae sim causa querelae,"
            },
            {
                "verse": "Dissimulem ulterius tua nec maledicta refellam?"
            },
            {
                "verse": "Tanta sed in superos postquam petulantia linguae"
            },
            {
                "verse": "Prorupit nec te ulla Iovis reverentia movit,"
            },
            {
                "verse": "Cur tua damnatos verita est temeraria summo"
            },
            {
                "verse": "Supplicio punire, geni, sententia divos?"
            },
            {
                "verse": "Fulmine Tartareas cur non ego mittor ad umbras?"
            },
            {
                "verse": "Cur non exitium patior sortemque Typhoei"
            },
            {
                "verse": "Vertice nata Iovis, quae te caelumque deosque"
            },
            {
                "verse": "Defendi simul auspicio ductuque paterno?"
            },
            {
                "verse": "Tempore quas illo strages tua dextra Gigantum"
            },
            {
                "verse": "Edidit? Aut quis te pugnantem aut arma ferentem"
            },
            {
                "verse": "Pro superis vidit pro communique salute?"
            },
            {
                "verse": "At cum terrore exanimis vetus incola caeli"
            },
            {
                "verse": "Nil ageres, tres in numerum paulo ante recepti"
            },
            {
                "verse": "Divorum intrepide superis pugnavimus armis."
            },
            {
                "verse": "Atque ita consilio Iovis et virtute subactis"
            },
            {
                "verse": "Terrigenis, paucis nostrorum in proelia missis,"
            },
            {
                "verse": "Quid mirare, tuis ratione carentibus actis"
            },
            {
                "verse": "Nunc genus humanum si te fastidit et odit?"
            },
            {
                "verse": "At si quando fluit sterilis mortalibus annus,"
            },
            {
                "verse": "Quis dolus hic, quae culpa deum? Quid ineptus et asper"
            },
            {
                "verse": "Surgis et iniustis cur omnia questibus imples?"
            },
            {
                "verse": "Tu genitor, qui cuncta vides, sine numine cuius"
            },
            {
                "verse": "Quicquam ulli tentare nephas hominumque deumque,"
            },
            {
                "verse": "Tu nostrorum operum finem secretaque nosti"
            },
            {
                "verse": "Pectoris et minime ignoras, ut cura nocere"
            },
            {
                "verse": "Nulli nostra velit, cunctis prodesse laboret."
            },
            {
                "verse": "En quantum artifici sermone disertus et astu"
            },
            {
                "verse": "Conatur velare nephas! Tibi nemo deorum"
            },
            {
                "verse": "Incusatur? An hos omnino aut mente carere"
            },
            {
                "verse": "Aut tua quo tendant verba ignorare putasti?"
            },
            {
                "verse": "Haud quemquam, fateor, manifesta prodere voce"
            },
            {
                "verse": "Visus es; at nulli simulata modestia par est."
            },
            {
                "verse": "Istud nemo tibi munus dispone timorem!"
            },
            {
                "verse": "Invito eripiet summo Iove nec sibi quisquam"
            },
            {
                "verse": "Te parere iubet. Rex omnibus imperat idem."
            },
            {
                "verse": "Non ego, perpetui redeant si tempora veris"
            },
            {
                "verse": "Et similes illis, quos aurea protulit aetas,"
            },
            {
                "verse": "Nunc quoque sint homines, aegre, pater optime, ferrem."
            },
            {
                "verse": "Est tamen indignum, quod maiestatis honore"
            },
            {
                "verse": "Posthabito genius magni Iovis audeat altum"
            },
            {
                "verse": "Consilium damnare suis ceu futile verbis."
            },
            {
                "verse": "Abs te principium, per te finem omnia sumunt."
            },
            {
                "verse": "Quid vero expediat terris, quid gloria caeli"
            },
            {
                "verse": "Poscat, ab aeterno tua magna potentia novit\"."
            },
            {
                "verse": "Finierat Pallas. Magni dominator Olympi"
            },
            {
                "verse": "Ardores tantos animorum et iurgia saeva"
            },
            {
                "verse": "Hinc atque hinc prolata odiis exosus et alto"
            },
            {
                "verse": "Pectore fatorum seriem spatiosaque volvens"
            },
            {
                "verse": "Saecula, sic fari coepit (quo saeva loquente"
            },
            {
                "verse": "Flamina ventorum siluere et luce serena"
            },
            {
                "verse": "Purior illuxit discussis nubibus aer;"
            },
            {
                "verse": "Caerula velivoli stetit aequoris unda neque amnes"
            },
            {
                "verse": "Montivagi interea sonitum per saxa dedere):"
            },
            {
                "verse": "\"Saepe equidem tantas volui compescere lites,"
            },
            {
                "verse": "Infensos placare animos, certamina vestra"
            },
            {
                "verse": "Tollere, caelicolae, atque odiis rescindere causas,"
            },
            {
                "verse": "Vestra sed opposuit sese discordia coeptis"
            },
            {
                "verse": "Omnia permiscens. Potuissem cogere quamvis"
            },
            {
                "verse": "Obnisos contra et caeco dare frena furori,"
            },
            {
                "verse": "Sed tamen ista mihi libuit permittere fato."
            },
            {
                "verse": "Parte alia, quantum studiis mea gratia divum"
            },
            {
                "verse": "Faverit, haud ulli ignotum est. Concessimus acreis"
            },
            {
                "verse": "Ut Lapithas bello Mars perderet, Euhius Indos"
            },
            {
                "verse": "Subderet. Eversa penitus Calydone Diana"
            },
            {
                "verse": "Conceptos vomuit flammati pectoris aestus."
            },
            {
                "verse": "Te quoque terribili iaculante fulmina dextra"
            },
            {
                "verse": "Vidimus ac tristes Aiacem, filia, poenas"
            },
            {
                "verse": "Solvere et afflictas scopulis haerere carinas."
            },
            {
                "verse": "Non Agamemnonias in saxa Capharea puppes"
            },
            {
                "verse": "Ventorum incertus tulit impetus; affuit illic"
            },
            {
                "verse": "Ira dei neque me fallit quo numine freta."
            },
            {
                "verse": "Imperium Europae manus invasura Getarum"
            },
            {
                "verse": "Argolica iam nunc speret de gente triumphos."
            },
            {
                "verse": "Invisas testor Lethaei gurgitis undas,"
            },
            {
                "verse": "Me Troiae excidium graviter Priamique tulisse."
            },
            {
                "verse": "At quibus affecti sumus, indulgere necesse est."
            },
            {
                "verse": "Ignibus ex illis terras lux sparsa per omnes"
            },
            {
                "verse": "Ingentem fulgore novo illustravit Olympum,"
            },
            {
                "verse": "Et Romana graves solata est gloria casus."
            },
            {
                "verse": "Haec et multa, quibus mea fit manifesta voluntas,"
            },
            {
                "verse": "Praetereunda reor, ne me exprobrare putetis."
            },
            {
                "verse": "Haec vero in primis moneo semperque monebo:"
            },
            {
                "verse": "Efficite, ut vestras habitet concordia mentes,"
            },
            {
                "verse": "Inque vicem vos diligite et mea iussa meosque"
            },
            {
                "verse": "Observate pii monitus, placidamque remoto"
            },
            {
                "verse": "Pacem animi livore colat, me qui colit idem!"
            },
            {
                "verse": "Munere quisque suo fungatur ut ante, nec ullus,"
            },
            {
                "verse": "Cur ita sit, cur non, cur hoc illudve probatum,"
            },
            {
                "verse": "Ulterius, quam scire decet, perquirere tentet."
            },
            {
                "verse": "Sed non parva die quoniam pars acta suisque"
            },
            {
                "verse": "Ferme omnis laribus divum se turba recepit,"
            },
            {
                "verse": "Nescioquid rerum mediter. Tu nuncia mentis,"
            },
            {
                "verse": "Iri, meae, cum lux orietur crastina mundo,"
            },
            {
                "verse": "Illicet accitos ad me omnes ire iubebis."
            },
            {
                "verse": "Tunc, mea quo penitus vergat sententia, pandam."
            },
            {
                "verse": "Post etiam rabidos armorum arcere furores"
            },
            {
                "verse": "Diraque sanguinei disperdere semina belli"
            },
            {
                "verse": "Est animus, felix venturi temporis omen\"."
            },
            {
                "verse": "Iupiter hic verbis finem dedit. Omnis at illo"
            },
            {
                "verse": "Caelicolum surgente manus permulta locuta est,"
            },
            {
                "verse": "Indictumque avidi suspensis mentibus omnes"
            },
            {
                "verse": "Concilium expectant ipsumque ad limina sacrae"
            },
            {
                "verse": "Interiora domus iam sole cadente reducunt."
            },
            {
                "verse": "Vix novus expulerat taciturnas Lucifer umbras,"
            },
            {
                "verse": "Non ignara viae Thaumantis filia iussum"
            },
            {
                "verse": "Carpit iter totoque deos accersit Olympo."
            },
            {
                "verse": "At Cytherea suo comitata Cupidine celsam"
            },
            {
                "verse": "Contulerat se forte Paphon nec talibus orsis"
            },
            {
                "verse": "Affuit. Eius enim solemni Cyprus honore"
            },
            {
                "verse": "Natalem tunc laeta diem celebrabat, et atras"
            },
            {
                "verse": "Ante fores dominae absentis sopita iacebant"
            },
            {
                "verse": "Ocia, servabant vigiles penetralia Curae."
            },
            {
                "verse": "Longus ad occasum limes se extendit ab ortu"
            },
            {
                "verse": "Stellantis medius convexa per ardua caeli,"
            },
            {
                "verse": "Quem candore suo lactis de nomine nomen"
            },
            {
                "verse": "Accepisse ferunt, Iovis unde palatia mos est"
            },
            {
                "verse": "Tendere caelitibus gratosque videre recessus."
            },
            {
                "verse": "Hic nulla fabricata manu se machina tollit,"
            },
            {
                "verse": "Quam nequeat solers hominum facundia, qualis"
            },
            {
                "verse": "Quantave sit, fando exprimere et laudare decorem"
            },
            {
                "verse": "Eximium nec fas animo comprendere cuiquam."
            },
            {
                "verse": "Hanc pater omnipotens olim consurgere dicto"
            },
            {
                "verse": "Ocyus atque operi decus omne accedere iussit."
            },
            {
                "verse": "Hinc atque hinc celsas meritis et honore verendi"
            },
            {
                "verse": "Caelicolae tenuere domos. Argenteus auro"
            },
            {
                "verse": "Crustatur paries. Videas insignia divum"
            },
            {
                "verse": "Nomine quaeque suo variis caelata metallis."
            },
            {
                "verse": "Diversorum operum decorantur imagine mira"
            },
            {
                "verse": "Androdamantei postes, gradibusque superbum"
            },
            {
                "verse": "Puniceis ad limen eunt. Adamante columnae"
            },
            {
                "verse": "Perfectae artifici circumstant atria nexu"
            },
            {
                "verse": "Porticibus vallata suis ac fornice crebro."
            },
            {
                "verse": "Egregius thalamos labor et conclavia luxu"
            },
            {
                "verse": "Regifico insignit. Tagus et Pactolus et Hermus"
            },
            {
                "verse": "Non illas aequavit opes, nec lucida Rubri"
            },
            {
                "verse": "Ora maris, toto nec sunt tot in orbe colores."
            },
            {
                "verse": "Fulget iaspidibus paries, ardentque pyropi"
            },
            {
                "verse": "Eminus, et varios opalos panchrosque videres"
            },
            {
                "verse": "Lumina multiplici trahere in diversa nitore."
            },
            {
                "verse": "Splendida chrysolithos apyrusta intermicat, alba"
            },
            {
                "verse": "Sardonyci sociatur ion, laetosque smaragdus"
            },
            {
                "verse": "Oblectat spectantum oculos et corda nitore."
            },
            {
                "verse": "Innumerabilibus radiant laquearia gemmis aurea."
            },
            {
                "verse": "Non desunt fontes et amoena vireta,"
            },
            {
                "verse": "Laudatae cantu volucres ac tecta pererrant."
            },
            {
                "verse": "Hic procerum locus est. Populi pars cetera sedes"
            },
            {
                "verse": "Diversas tenet astriferum divisa per orbem."
            },
            {
                "verse": "Omnia quae magna voluit ratione deum rex"
            },
            {
                "verse": "Iam tunc sic fieri, cum terras, aequora, caelum"
            },
            {
                "verse": "Prospiciens rebus rapido secrevit ab igni."
            },
            {
                "verse": "Talibus at per se felicia numina quamvis"
            },
            {
                "verse": "Non egeant et summa boni et sincera voluptas"
            },
            {
                "verse": "Aetherei regis divina in fronte morentur,"
            },
            {
                "verse": "Illa tamen superum voluit pater addere regnis"
            },
            {
                "verse": "Ornamenta suis, duplici ne gratia desit"
            },
            {
                "verse": "Ulla polo aut aliquid sit cuiquam optare necesse."
            },
            {
                "verse": "Ergo ubi parenteis dicto Saturnius ad se"
            },
            {
                "verse": "Convenisse videt superos strepitumque per aulam"
            },
            {
                "verse": "Ingentem attolli magno cum murmure sentit,"
            },
            {
                "verse": "Progreditur thalamo atque altas contendit ad arcis"
            },
            {
                "verse": "Sydereae sedes, ubi curia panditur ingens"
            },
            {
                "verse": "Concilio, summis quoties de rebus agendum."
            },
            {
                "verse": "Electro atque onyche et multo pinguntur achate"
            },
            {
                "verse": "Ordinibus certis discreta sedilia divum."
            },
            {
                "verse": "Iupiter hic solio medius consedit in alto,"
            },
            {
                "verse": "Cui multum Aetnaeis insudavere Cyclopes"
            },
            {
                "verse": "Rupibus. Hic omnem Phlegraeam ex ordine pugnam"
            },
            {
                "verse": "Cernere erat stratosque immani fulmine fratres."
            },
            {
                "verse": "Aurea gemmarum triplici gravis orbe corona"
            },
            {
                "verse": "Obnubit crines. Sumptu mirabile et arte"
            },
            {
                "verse": "Dextra gerit sceptrum. Sublimi argentea pennas"
            },
            {
                "verse": "Vertice pandit avis, quae tela trisulca Tonanti"
            },
            {
                "verse": "Suggerit igniferis Vulcano exculta caminis."
            },
            {
                "verse": "Olli vestis acu pictis amethystina limbis"
            },
            {
                "verse": "Induerat sacros artus, ubi Cecropis omni"
            },
            {
                "verse": "Diva magisterio sese vertentis in orbem"
            },
            {
                "verse": "Bis geminas partes et munera fecerat anni."
            },
            {
                "verse": "Flore comam cinctum in viridi Ver ibat amictu"
            },
            {
                "verse": "Ante alios hilari vultu, dextraque gerebat"
            },
            {
                "verse": "Lilia pubentesque rosas, violasque canistro"
            },
            {
                "verse": "Miscuerat simul et varios sine fine colores."
            },
            {
                "verse": "Nuda coronatis spica flavente capillis"
            },
            {
                "verse": "Falce secat messes Aestas paribusque maniplis"
            },
            {
                "verse": "Per campum in cumulos simul agglomerarat aristas."
            },
            {
                "verse": "Cui fluidus rivis sese rubicunda per ora"
            },
            {
                "verse": "Sudor agit tostosque humectat labilis artus."
            },
            {
                "verse": "Vimineis epulae calathis servantur agrestes,"
            },
            {
                "verse": "Nec decocta Ceres nec Bacchi munera desunt"
            },
            {
                "verse": "Lenitura sitim, patulisque veterrima ramis"
            },
            {
                "verse": "Messorum congesta tegit velamina quercus."
            },
            {
                "verse": "It caput ornatus pomis Autumnus et uvas"
            },
            {
                "verse": "Colligit. Effusae populant vineta puellae"
            },
            {
                "verse": "Atque graveis lenta abscindunt de matre racemos,"
            },
            {
                "verse": "Ingentesque lacus mustis spumantibus implet"
            },
            {
                "verse": "Turba comes et pampinea se fronde coronat."
            },
            {
                "verse": "At pluviam secum adducens ventosque nivesque"
            },
            {
                "verse": "Subsequitur glacialis Hyems, tremebundaque membra"
            },
            {
                "verse": "Plurima pellis obit nodo substricta tenaci."
            },
            {
                "verse": "Innumera rerum facies compage caputque"
            },
            {
                "verse": "Obstruitur, ne qua ventorum flamina laedant."
            },
            {
                "verse": "Post duplices manibus tunicas surisque cothurnos"
            },
            {
                "verse": "Inducit soleisque pedes crepitantibus armat."
            },
            {
                "verse": "Et tot operta modis semper desiderat ignes."
            },
            {
                "verse": "Talis erat magni cultus Iovis. Inde, ubi visum,"
            },
            {
                "verse": "Incipit et sacro hanc ducit de pectore vocem:"
            },
            {
                "verse": "\"Humani quondam generis delicta perosus"
            },
            {
                "verse": "Bis terras hominesque, dei, tum quicquid ab alto"
            },
            {
                "verse": "Despicitur caelo, mersi fatalibus undis;"
            },
            {
                "verse": "Nec Phaethonteos ignes restrinximus, ante"
            },
            {
                "verse": "Maxima quam mundi pars deflagraverit aestu."
            },
            {
                "verse": "Paulatim sed me pietas revocavit ab ira,"
            },
            {
                "verse": "Quaeque novas iterum colerent animantia terras"
            },
            {
                "verse": "Restitui nec non revivescere mollia iussi"
            },
            {
                "verse": "Gramina et in ramis virides coalescere foetus."
            },
            {
                "verse": "Nec tamen iccirco melior stirps nata priore est."
            },
            {
                "verse": "Illius implacidas nulla indulgentia mentes"
            },
            {
                "verse": "Lenit, et ad rectum nulla formidine possunt"
            },
            {
                "verse": "Induci; concreta manet sub pectore labes."
            },
            {
                "verse": "Quid loquar infecto letales aere morbos"
            },
            {
                "verse": "Atque graves rerum eventus portentaque dira"
            },
            {
                "verse": "Et varias clades hinc inde et tristia bella"
            },
            {
                "verse": "Et scelerum poenas metuendaque Tartara Ditis,"
            },
            {
                "verse": "Mortales quibus admoniti desistere tandem"
            },
            {
                "verse": "Turpibus a vitiis faciemque horrere malorum"
            },
            {
                "verse": "Debuerant et pulchra sequi vestigia laudis?"
            },
            {
                "verse": "Omnia sed frustra. Neque enim mala crimina cessant,"
            },
            {
                "verse": "Inque dies aliquid peius turba impia semper"
            },
            {
                "verse": "Molitur iussisque negat caelestibus aures."
            },
            {
                "verse": "Non tamen omnino perversam extinguere gentem,"
            },
            {
                "verse": "Amplius institui, donec stata venerit hora,"
            },
            {
                "verse": "Ut certum immoto decurrerit ordine fatum."
            },
            {
                "verse": "Prima sed a saeclis quantum praesentibus aetas"
            },
            {
                "verse": "Differat et quantum ob noxam moresque protervos"
            },
            {
                "verse": "Amisere boni, tandem ut cognoscere possint,"
            },
            {
                "verse": "Ipse virum magna virtute prioribus illis"
            },
            {
                "verse": "Aequandum clarumque pari pietate creabo."
            },
            {
                "verse": "Illum etenim nasci volumus, quo numina ritu"
            },
            {
                "verse": "Nascuntur, nullis vinclis nec legibus ullis"
            },
            {
                "verse": "Mortalis thalami debentem, nostra quibus nunc"
            },
            {
                "verse": "Derogat expensa rerum ratione potestas."
            },
            {
                "verse": "Ille patrum ingentes animos superabit et acta,"
            },
            {
                "verse": "Caelitibus nova templa dabit medioque tumultu"
            },
            {
                "verse": "Armorum populos tranquilla in pace tenebit."
            },
            {
                "verse": "Stirpe ab Atestina decus hoc Ferraria namque"
            },
            {
                "verse": "Sic placitum laeta accipiet lateque per omnes"
            },
            {
                "verse": "Borsius hoc illi nomen celebrabitur oras."
            },
            {
                "verse": "Iustitia insignis patrias ubi rexerit urbes,"
            },
            {
                "verse": "Astra petet numeroque deum sese optimus addet"
            },
            {
                "verse": "Proximaque Astraea merito loca sydere fulgens"
            },
            {
                "verse": "Incolet atque suos caeli miseratus ab arce"
            },
            {
                "verse": "Damnabit votis aderitque precantibus ipse\"."
            },
            {
                "verse": "Dixit et alatis pedibus sua ferre per auras"
            },
            {
                "verse": "Mercurium mandata iubet: \"Vade\", inquit, \"et altam,"
            },
            {
                "verse": "Nate, Paphon levibus pete lapsus ab aere pennis!"
            },
            {
                "verse": "Illic formosa pulcher cum matre Cupido"
            },
            {
                "verse": "Festa colit celebratque diem, quo nata Dione."
            },
            {
                "verse": "Hunc verbis affare meis et talibus insta:"
            },
            {
                "verse": "'Alme puer caeloque potens terraque marique,"
            },
            {
                "verse": "Iupiter haec tibi me celeri deferre volatu"
            },
            {
                "verse": "Imperat. Italico celsis urbs proxima Rheno"
            },
            {
                "verse": "Moenibus assurgit; partem sibi vindicat huius"
            },
            {
                "verse": "Flaminiae regio, partem sibi Gallia poscit."
            },
            {
                "verse": "Par Veneri forma thalamosque perosa iugales"
            },
            {
                "verse": "Adriacis illuc virgo migravit ab oris,"
            },
            {
                "verse": "Quae Tolomenea genus alta ab origine ducit"
            },
            {
                "verse": "Et patriam te, Sena, refert, verum inde profecti"
            },
            {
                "verse": "Ferrariam auspicibus superis tenuere parentes."
            },
            {
                "verse": "Stella sed ardentem sic illam. nomine dicunt"
            },
            {
                "verse": "Nicoleon fugiens Estensem et amare repugnans,"
            },
            {
                "verse": "Ut modo retulimus, Bentvolia venit in arva,"
            },
            {
                "verse": "Certa sequi innuptae leges vitamque Dianae."
            },
            {
                "verse": "Illius ergo tuis propera lenire, Cupido,"
            },
            {
                "verse": "Artibus ingenium, blando ne pugnet amori."
            },
            {
                "verse": "Namque suo felix clarissima pignora partu"
            },
            {
                "verse": "In lucem dabit et natis comitata duobus"
            },
            {
                "verse": "Aethereas olim sedes veneranda tenebit."
            },
            {
                "verse": "Horum primus avos meritis Leonellus et alta"
            },
            {
                "verse": "Ingenii ratione suos post terga relinquet;"
            },
            {
                "verse": "Alter ad imperium populis mirantibus ultro"
            },
            {
                "verse": "Virtutem accitus, longe mortalia facta"
            },
            {
                "verse": "Atque hominum mortalis adhuc anteibit honores,"
            },
            {
                "verse": "Et mansura diu terris fama inclyta Borsi"
            },
            {
                "verse": "Solis ad occasum solis referetur ab ortu."
            },
            {
                "verse": "Maximus hac etiam veniet de stirpe sacerdos,"
            },
            {
                "verse": "Aeneas primum Aeneae de nomine magni,"
            },
            {
                "verse": "Inde Pius tendens maiora ad munera dictus;"
            },
            {
                "verse": "Cognato Stellam contingere proderit illi"
            },
            {
                "verse": "Sanguine et ex hisdem. traxisse parentibus ortum'."
            },
            {
                "verse": "Haec sunt, aligero quae nunc te dicere Amori,"
            },
            {
                "verse": "Nate, velim. Post haec placidis illabere somnis"
            },
            {
                "verse": "Virginis atque refer, quae sit sententia nobis!\""
            },
            {
                "verse": "Dixit, et audito tantorum nomine regum"
            },
            {
                "verse": "Obstupuere dei. Tum magni coepta parentis"
            },
            {
                "verse": "Consiliumque probant, abeuntem laeta sequuntur"
            },
            {
                "verse": "Et circumfuso comitantur numina coetu."
            },
            {
                "verse": "Martem e concilio turbatum et multa minantem"
            },
            {
                "verse": "Discessisse ferunt, quoniam sua bella videret"
            },
            {
                "verse": "Imperio prohibenda Iovis tranquillaque partu"
            },
            {
                "verse": "Saecula pace dari atque auferri gentibus arma."
            },
            {
                "verse": "Audiit haec absens, Cyprumque ubi pulchra reliquit,"
            },
            {
                "verse": "Continuo precibus Venus est aggressa furentem"
            },
            {
                "verse": "Ac suadet parere Iovi et componere mentem."
            },
            {
                "verse": "Hortatur blandisque amplexibus oscula iunxit"
            },
            {
                "verse": "Atque truces iras dulci dea lenit amore."
            },
            {
                "verse": "Iamque odoratis tenues talaribus auras"
            },
            {
                "verse": "Findit Atlantiades virga piceoque galero"
            },
            {
                "verse": "Insignis totumque pari se examine librat"
            },
            {
                "verse": "Atque oculis metitur iter, quo tendere iussus."
            },
            {
                "verse": "Et modo per liquidum trepidantibus aera pennis"
            },
            {
                "verse": "Remigat acceleratque fugam, ceu Martius olim"
            },
            {
                "verse": "Sublimem accipiter magnis terroribus actam"
            },
            {
                "verse": "Cum procul insequitur per nubila densa columbam;"
            },
            {
                "verse": "Et nunc immotis caelo sublabitur alis"
            },
            {
                "verse": "Paulatim, similis puppi quam turbine vasto"
            },
            {
                "verse": "Horridus impulerat Boreas resonante profundo"
            },
            {
                "verse": "(Continuo flatus si forte resederit omnis"
            },
            {
                "verse": "Et nautae sua vela legant, tamen impetus illam"
            },
            {
                "verse": "Primus agit nullo ventorum aut remigis usu)."
            },
            {
                "verse": "Talis ab aetherea veniens Cyllenius arce"
            },
            {
                "verse": "Pennigero terras transmittit et aequora cursu."
            },
            {
                "verse": "Atque cavas penetrat nubes primumque relinquit"
            },
            {
                "verse": "Post sua terga diem et rapidis ardoribus ustas"
            },
            {
                "verse": "Desertasque plagas pernicibus effugit alis."
            },
            {
                "verse": "Ignorata diu mortalibus insula magno"
            },
            {
                "verse": "Cingitur Oceano, grandes ubi littora conchae"
            },
            {
                "verse": "Nobilibus decorant gemmis Chalybumque metalla"
            },
            {
                "verse": "Divitibus venis ubi terra effundit et aurum,"
            },
            {
                "verse": "Terra, Lycanoii penitus quae syderis expers"
            },
            {
                "verse": "Extra orbem iacet, emissis ubi navita solers"
            },
            {
                "verse": "Alitibus scrutatur iter sequiturque volantes"
            },
            {
                "verse": "Immotis oculis fugitivaque littora quaerit."
            },
            {
                "verse": "Hanc terram Alcidae gratam nomenque colentem"
            },
            {
                "verse": "Herculeum ac templis solemnia dona ferentem"
            },
            {
                "verse": "Ad laevum Aurorae positam latus impiger Arcas"
            },
            {
                "verse": "Nomine Taprobanen obliquo lumine cernit."
            },
            {
                "verse": "Dulcibus hic volucrum resonat concentibus aer"
            },
            {
                "verse": "Purior, et liquidis tenui per amoena susurro"
            },
            {
                "verse": "Culta vagantur aquis sinuoso tramite fontes."
            },
            {
                "verse": "Plurima nectareos foetus et suavia poma"
            },
            {
                "verse": "Felix arbor alit, redolent cedreia tempe,"
            },
            {
                "verse": "Punica pallenti sub cortice grana rubescunt,"
            },
            {
                "verse": "Grandia quae praestare suis non Africa succis,"
            },
            {
                "verse": "Non Campanus ager, non fertilis ora Dicarchi,"
            },
            {
                "verse": "Non Caieta neget nec Ibera nec Gnosia tellus"
            },
            {
                "verse": "Aut sylvae Alcinoi; riguis non deficit hortis"
            },
            {
                "verse": "Gramen; mille simul depingunt prata colores."
            },
            {
                "verse": "Frugibus immensis regio non indiga Bacchi"
            },
            {
                "verse": "Agricolae votum exuperat biferoque laborem"
            },
            {
                "verse": "Solatur fructu, semperque exuberat annus."
            },
            {
                "verse": "Lanigero pecori atque ingentibus herbida tauris"
            },
            {
                "verse": "Pabula sufficiunt, nec formidanda ferarum"
            },
            {
                "verse": "Agmina per valles errant venatibus aptas."
            },
            {
                "verse": "Iuniperi laurique et coniferae cyparissi"
            },
            {
                "verse": "Et longis palmae foliis et pinus acutis"
            },
            {
                "verse": "Sponte sua surgunt, at sydera vertice tangunt"
            },
            {
                "verse": "Chaoniae quercus, et habent sua flumina pisces."
            },
            {
                "verse": "Gens patrio contenta solo, contenta quiete"
            },
            {
                "verse": "Pacem agitat servatque suas aequissima leges."
            },
            {
                "verse": "Illic fata diu cunctis animantibus aiunt"
            },
            {
                "verse": "Parcere nec dulcis seriem interrumpere cursus,"
            },
            {
                "verse": "Donec sera dies pariat fastidia vitae."
            },
            {
                "verse": "Temperiem his tantam caeli pretiosaque dona"
            },
            {
                "verse": "Indulsit natura locis, ostendere vires"
            },
            {
                "verse": "Ipsa suas cupiens; hominum quoque tradidit ingens"
            },
            {
                "verse": "Corporibus magnis robur faciemque decoram"
            },
            {
                "verse": "Et rigida mores dedit asperitate carentes."
            },
            {
                "verse": "At deus hinc mites Seras celebresque labore"
            },
            {
                "verse": "Lanicii sylvestris adit patriumque per amnem"
            },
            {
                "verse": "Psitharacas videt ire rates portuque petito"
            },
            {
                "verse": "Permutare novas concordi foedere merces."
            },
            {
                "verse": "Atiani mox unda sinus Ciconesque volanti"
            },
            {
                "verse": "Occurrunt, Stygia infecti caligine vultus,"
            },
            {
                "verse": "Porrecto informes rictu labroque tumenti,"
            },
            {
                "verse": "Sanguineis horrendi oculis et crinibus hirsis."
            },
            {
                "verse": "Dextera Caucaseos apices scopulumque Promethei"
            },
            {
                "verse": "Monstrat et Hyrcanos infestaque tigribus arva"
            },
            {
                "verse": "Massagetasque manu promptos nec lactis egentes"
            },
            {
                "verse": "Atque canum insignes praeclaris laudibus olim"
            },
            {
                "verse": "Albanos; hinc se tellus ostendit Ibera,"
            },
            {
                "verse": "Gens animo praestans inimica quietis et oci."
            },
            {
                "verse": "Caspia dehinc subeunt immitibus aspera saxis"
            },
            {
                "verse": "Littora et immensum pelagus patrioque vagantes"
            },
            {
                "verse": "Orbe Scythae et gelidas regio quae vergit in Arctos."
            },
            {
                "verse": "India laeva deo est, in qua non segniter armis"
            },
            {
                "verse": "Formicas aurum effodere et servare sub hisdem"
            },
            {
                "verse": "Fama refert superingesta tellure cavernis;"
            },
            {
                "verse": "Pervigili studio peracutis unguibus ipsae"
            },
            {
                "verse": "Ingentes rostroque immani et grandibus alis"
            },
            {
                "verse": "Praedonum exagitant saxosa per avia turbam"
            },
            {
                "verse": "Comprensosque necant et membra trementia mandunt."
            },
            {
                "verse": "Parte alia ditem Rubri maris arduus oram"
            },
            {
                "verse": "Spectat, ubi varios gemmarum ripa colores"
            },
            {
                "verse": "Spargit et immenso radiat preciosa nitore;"
            },
            {
                "verse": "Horrendos hominum effigies vultusque ferarum"
            },
            {
                "verse": "Terribiles videt atque Indae miracula terrae."
            },
            {
                "verse": "Mox illi virides sylvae campique feraces"
            },
            {
                "verse": "Occurrunt, quos saepe rigat felicibus undis"
            },
            {
                "verse": "Acesines, Hypasis, Ganges, Hyarotis, Hidaspes"
            },
            {
                "verse": "Atque Indus, permulta suo qui maximus amnis"
            },
            {
                "verse": "Flumina suscipiens rapido petit aequora cursu;"
            },
            {
                "verse": "Caeruleosque secans discreto limite fluctus"
            },
            {
                "verse": "Immutata diu proprium tenet unda colorem."
            },
            {
                "verse": "Iamque sagittiferos Parthos palmisque refertam"
            },
            {
                "verse": "Persida et Assyrios ac turrigerae Babylonis"
            },
            {
                "verse": "Prisca Semiramis cernit perfecta labore"
            },
            {
                "verse": "Moenia et eversam Beli, haud imitabile cuiquam"
            },
            {
                "verse": "Regis opus, molem accedit fratrumque sepulchrum."
            },
            {
                "verse": "Proxima succedit regio, quam Tigris ab ortu"
            },
            {
                "verse": "Irrigat; at parteis, Zephyrus quas perflat et Auster,"
            },
            {
                "verse": "Maximus Euphrates sinuosis alluit undis."
            },
            {
                "verse": "Illa quidem angustos in longum uberrima fines"
            },
            {
                "verse": "Porrigit ac nullo penitus discrimine totum"
            },
            {
                "verse": "Aequavit natura solum; res nominis illi"
            },
            {
                "verse": "Causa fuit, quoniam geminos interiacet amnes."
            },
            {
                "verse": "Sindonium involvens capiti velamen in orbem"
            },
            {
                "verse": "Ad numerum extrema pendentibus aure lapillis"
            },
            {
                "verse": "Haud procui hinc Bactranus abest, non inscius arcu"
            },
            {
                "verse": "Vulnera dirigere et patrio insultare camelo."
            },
            {
                "verse": "Post Drangas sparsi montana per avia Sacae"
            },
            {
                "verse": "Apparent; Arabum spiranteis captat odores"
            },
            {
                "verse": "Naribus atque iterum Euphratem Tigremque fluentes"
            },
            {
                "verse": "Vallibus Armeniis Panchaeaque prospicit arva;"
            },
            {
                "verse": "Nigrantes a fronte Syros et Amania saxa"
            },
            {
                "verse": "Teque, tui nomen, palmosa Seleucia, regis"
            },
            {
                "verse": "Quae retines et Orontis aquas foecunda rigantes"
            },
            {
                "verse": "Culta bibis, levibus tangit Caducifer alis."
            },
            {
                "verse": "Dissimiles habitu inter se nec moribus hisdem"
            },
            {
                "verse": "Nec lingua similes populos ingentia circum"
            },
            {
                "verse": "Terga patris Tauri positos rupesque Ceraunos"
            },
            {
                "verse": "Protinus exuperat; mox praedatricibus adsunt"
            },
            {
                "verse": "Classibus infames Lycii Cilicesque, priusquam"
            },
            {
                "verse": "Pompeio tantum merito piratica laudis"
            },
            {
                "verse": "Undique pacato peperisset laurea ponto."
            },
            {
                "verse": "Heu, quam post celebres pugnas latosque triumphos"
            },
            {
                "verse": "Mors optanda fuit, Pharii miserabile regis"
            },
            {
                "verse": "Ne socer aspiceret lachrymoso lumine munus!"
            },
            {
                "verse": "Te quoque cedrifero, sublimis Amaxia, colli"
            },
            {
                "verse": "Impostam Tegeaeus adit, quam cedere regni"
            },
            {
                "verse": "In partem, Cleopatra, tui navalibus aptam"
            },
            {
                "verse": "Praesidiis Latii ducis indulgentia iussit."
            },
            {
                "verse": "Inde Solos atque Arsinoen Tharsonque relinquit"
            },
            {
                "verse": "Florentem ingeniis quondam et virtute virorum;"
            },
            {
                "verse": "Quique secas mediam lymphis candentibus urbem,"
            },
            {
                "verse": "Frigidus interdum volvens rapidissimus unda,"
            },
            {
                "verse": "Interdum stagno similis, pulcherrime Cydne,"
            },
            {
                "verse": "Te super ingenti volitans cum flamine fertur."
            },
            {
                "verse": "Haud procul apparet fulvo celeberrima nimbo"
            },
            {
                "verse": "Et dilecta Iovi Rhodos; hinc venerabile vatis"
            },
            {
                "verse": "Carpathii specus et pueri testantia casum"
            },
            {
                "verse": "Aequora se ostentant; divinae sydera frontis"
            },
            {
                "verse": "Si libet in partem paulum flexisse sinistram,"
            },
            {
                "verse": "Condita Pellaeo despectet moenia regi"
            },
            {
                "verse": "Et vigilem semper Pharon horrentemque Canopum"
            },
            {
                "verse": "Ac Nilum, qui monstriferas septena per ora"
            },
            {
                "verse": "In mare ducit aquas implorantesque colonos"
            },
            {
                "verse": "Exoratus adit sitientiaque irrigat arva"
            },
            {
                "verse": "Gurgite nimbifero, ignotis caput abditus oris."
            },
            {
                "verse": "Haec super innumeros dextra laevaque iacentes"
            },
            {
                "verse": "Transgreditur populos et nantes Cycladas undis,"
            },
            {
                "verse": "Donec in apricam torquet talaria Cyprum."
            }
        ]
    ]
}