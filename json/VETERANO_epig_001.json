{
    "author": "Federico Veterano",
    "title": "epigrammata",
    "url": "http://www.poetiditalia.it/texts/VETERANO|epig|001",
    "text": [
        [
            {
                "verse": "Ne careat lacrymis liber hic, post fata Feretri,"
            },
            {
                "verse": "Hic me subscripsi, cumque dolore gravi,"
            },
            {
                "verse": "Hunc ego iamdudum Federicus, stante Feretro,"
            },
            {
                "verse": "Transcripsi (gratus vel fuit ille mihi"
            },
            {
                "verse": "Quem modo vel semper fas est lugere parentem"
            },
            {
                "verse": "Et dominum qui me nutriit); atque diu"
            },
            {
                "verse": "Pagina testis erit, lachrymis interlita multis,"
            },
            {
                "verse": "Haec tibi, qui moesta haec carmina pauca legis."
            },
            {
                "verse": "Et si dissimilis conclusit littera librum"
            },
            {
                "verse": "Scriptorum ignarum me dolor ipse facit."
            }
        ],
        [
            {
                "verse": "Dux Federicus eram Montefeltrius. Extat ymago"
            },
            {
                "verse": "Haec mea vera quidem. Sum modo cum superis."
            },
            {
                "verse": "Integer ipse fui vivens animoque fideque"
            },
            {
                "verse": "Integer et membris sum modo: qualis eram"
            },
            {
                "verse": "Si cupis integrum totum me visere: quaeso"
            },
            {
                "verse": "Ad Bernardini templa viator eas."
            },
            {
                "verse": "Nam qui post septem lustros me vidit, in archa"
            },
            {
                "verse": "Credidit ille uno me iacuisse die."
            },
            {
                "verse": "Incorrupta fides membra incorrupta meretur"
            },
            {
                "verse": "Servasse. Hoc pietas relligioque facit."
            },
            {
                "verse": "Vos igitur summo qui me coluistis amore"
            },
            {
                "verse": "Dicite cum lachrimis Dux Federice vale."
            }
        ],
        [
            {
                "verse": "Hunc ego iamdudum fateor Veteranus adisse"
            },
            {
                "verse": "Et meruisse manum stringere saepe suam"
            },
            {
                "verse": "Atque omni ex parte vidi hoc flexibile corpus"
            },
            {
                "verse": "Nec nimius toto corpore pallor erat."
            },
            {
                "verse": "Hunc igitur superi si servant, denique fas est"
            },
            {
                "verse": "Hunc et inaurato marmore herere ducem"
            },
            {
                "verse": "Quem noviter pinxi sociatum carmine. Si quis"
            },
            {
                "verse": "Queritat hunc cur nam subtus tentoria? credat"
            },
            {
                "verse": "Hunc quoque sub divo requiem sumpsisse, pruinas"
            },
            {
                "verse": "Inter: et ardenti patiens sub sole. Labori"
            },
            {
                "verse": "Intentum. Pulvinar erat sibi targa: ciboque"
            },
            {
                "verse": "Parcus: aqua et pomis nimium contentus: et istae"
            },
            {
                "verse": "Delitie domini victoris saepe fuere."
            }
        ]
    ]
}