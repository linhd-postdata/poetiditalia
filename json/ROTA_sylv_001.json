{
    "author": "Berardino Rota",
    "title": "sylvae",
    "url": "http://www.poetiditalia.it/texts/ROTA|sylv|001",
    "text": [
        [],
        [
            {
                "verse": "ad Placidum Sangrium"
            }
        ],
        [
            {
                "verse": "Sangri flos patriae, patriae non ultima cura,"
            },
            {
                "verse": "Quem pater erudiit Phoebus, duxitque per umbras"
            },
            {
                "verse": "Aonis, ac lauris per opaca virentibus antra:"
            },
            {
                "verse": "Seu te forte malis nunc tempestatibus actum"
            },
            {
                "verse": "Publica cura premit patriae non digna ferentis;"
            },
            {
                "verse": "Seu Camerota altis retinet convallibus, et te"
            },
            {
                "verse": "Nunc litus, nunc sylva iuvat, seu montibus apros"
            },
            {
                "verse": "Trudere, vel lino volucres, vel fallere pisces;"
            },
            {
                "verse": "Eia age lingue aliis haec, dum canis omnia turbat"
            },
            {
                "verse": "Icarius, dum cuncta sitit, dum deperit herba:"
            },
            {
                "verse": "Atque hoc, ut potui tibi condere, perlege carmen."
            },
            {
                "verse": "Quae fuerit Camerota olim, quid verterit artus"
            },
            {
                "verse": "Virginis in scopulum canimus: tu plaude canenti,"
            },
            {
                "verse": "Te dominum quando ipsa colit, te suspicit unum."
            },
            {
                "verse": "Quis te, quisve tuos memorans ab origine casus"
            },
            {
                "verse": "Nereidum Camerota olim pulcherrima, se se"
            },
            {
                "verse": "Abstineat lacrymis? Lacrymis quis parcet amicis?"
            },
            {
                "verse": "Tu decus ante omnes Tyrrheni litoris una,"
            },
            {
                "verse": "Una amor, una ignis: te Rex saepe aequoris unam,"
            },
            {
                "verse": "Neglectis aliis, quin posthabita Amphitrite"
            },
            {
                "verse": "Optavit; te saepe Tethys per caerula nantem"
            },
            {
                "verse": "Obstupuit; per te (mirum) nova vulnera sensit"
            },
            {
                "verse": "Tritonum, Phorcique manus; monstra hispida Phocae"
            },
            {
                "verse": "Te saepe arserunt. Tu saepe at despicis omnes:"
            },
            {
                "verse": "Tantum mira novae pollebat gratia formae."
            },
            {
                "verse": "Iratos etiam pelagi componere fluctus"
            },
            {
                "verse": "Voce potens, placido luctantia marmora cantu"
            },
            {
                "verse": "Mulcebas, piscesque vagos, scopulosque trahebas"
            },
            {
                "verse": "Undarum Rege invito quoquo ipsa volebas."
            },
            {
                "verse": "Quinetiam cantu ducta imo e gurgite Cete"
            },
            {
                "verse": "Exerere informes rictus, Nymphasque videbas"
            },
            {
                "verse": "Undisonis exire antris, ac per freta pisces"
            },
            {
                "verse": "Ludere, et in numerum Delphinas iungere flexus."
            },
            {
                "verse": "At quae summa imis permiscent, tristia laetis,"
            },
            {
                "verse": "Invidere tibi crudelia fata, perosa"
            },
            {
                "verse": "Elatos animi fastus, mentemque superbam."
            },
            {
                "verse": "Nam cum forte olim longinqua per aequora vecta"
            },
            {
                "verse": "Cognatae auspicio Veneris, monituque Deorum"
            },
            {
                "verse": "Aeneadum Ausoniae subiisset litora classis,"
            },
            {
                "verse": "Cumque gubernator puppi Palinurus ab alta"
            },
            {
                "verse": "Te nocte in media aspiceret (dabat ipsa per umbras"
            },
            {
                "verse": "Luna diem tremulo vibrans vaga lumina ponto)"
            },
            {
                "verse": "At dulci infelix audiret voce canentem,"
            },
            {
                "verse": "Continuo exarsit, longum miratus eburni"
            },
            {
                "verse": "Corporis ipse opus egregium, Iove dignaque membra,"
            },
            {
                "verse": "Miratus dulcesque modos, numerosque canoros:"
            },
            {
                "verse": "Ah miser Icariis pelago se credere pennis"
            },
            {
                "verse": "Iam cupit, immenso quamvis via clausa profundo,"
            },
            {
                "verse": "Tantum optare licet. Sed quid? Quando omnia terrent,"
            },
            {
                "verse": "Nec quid speret, habet? Necquicquam haec denique fatur:"
            },
            {
                "verse": "\"Seu Venus orta undis, nova sive hoc gurgite Siren,"
            },
            {
                "verse": "Seu tu alia aequorei Nympha es pulcherrima regni,"
            },
            {
                "verse": "Eia age (parva peto) liceat prope noscere causas,"
            },
            {
                "verse": "Unde novis subito flagrent praecordia flammis,"
            },
            {
                "verse": "Quove tot icta malis morbo mens aegra laboret."
            },
            {
                "verse": "Huc propera; huc nando secura accede: natanti"
            },
            {
                "verse": "Caeruleum tibi fluctus iter, tibi ventus amicas"
            },
            {
                "verse": "Sternet aquas, facili parebunt aequora motu\"."
            },
            {
                "verse": "Hactenus infelix. Sed tu (vix credere fas est)"
            },
            {
                "verse": "Dura magis scopulo, quo membra innixa sedebas,"
            },
            {
                "verse": "Nil contra. Ast illi Sirenum saxa subisse"
            },
            {
                "verse": "In mentem venit, cautusque occurrit Ulysses:"
            },
            {
                "verse": "Sed frustra memor esse iuvat, quando impia contra"
            },
            {
                "verse": "Fata trahunt, nimiumque sibi male credulus error."
            },
            {
                "verse": "Vox placet, et blandae captus dulcedine vocis"
            },
            {
                "verse": "Ignavum furtim sensit subrepere somnum,"
            },
            {
                "verse": "Paulatimque ratem pelago, clavumque labantem"
            },
            {
                "verse": "Credit, et incassum nutantia membra quieti"
            },
            {
                "verse": "Nititur, et placidae furari lumina fraudi:"
            },
            {
                "verse": "Usque adeo dulci iuvat indulgere periclo,"
            },
            {
                "verse": "Nec tamen ipsa minus mens aestuat undique curis,"
            },
            {
                "verse": "Nec minus acer Amor flammato pectore saevit."
            },
            {
                "verse": "Nanque inter somnum cantantem auditque, stupetque,"
            },
            {
                "verse": "Auditamque inter somnum suspirat, et optat."
            },
            {
                "verse": "Tandem decipitur sensim, tacitusque per artus"
            },
            {
                "verse": "It sopor, et caecos captant oblivia sensus."
            },
            {
                "verse": "Iamque gubernandi cura, sociisque relictis"
            },
            {
                "verse": "Labitur, et praeceps latis miser excidit undis;"
            },
            {
                "verse": "Nec promissa iuvant Neptuni, cum Deus ante"
            },
            {
                "verse": "Fausta huius Veneri promiserit omnia cursus."
            },
            {
                "verse": "Tu tamen haec spectare potes, nec iam movet ulla"
            },
            {
                "verse": "Te pietas, poterat scopulos, et monstra movere."
            },
            {
                "verse": "At Venus interea, cui dudum Troia curae"
            },
            {
                "verse": "Progenies, Graio raptique ex igne penates,"
            },
            {
                "verse": "Advecta Idaliis medio stetit aequore cycnis,"
            },
            {
                "verse": "Atque iterum aequoreum fratrem, Nymphasque precata"
            },
            {
                "verse": "Ne liquidum per iter classis spoliata magistro"
            },
            {
                "verse": "Erraret, tutasque vias, cursusque secundos"
            },
            {
                "verse": "Impetrat, ut tandem speratis sistat in oris."
            },
            {
                "verse": "Mox et discerptos artus, inhumataque membra"
            },
            {
                "verse": "(Quis putet?) illacrymans (superos si fiere putandum est)"
            },
            {
                "verse": "Colligit, ac rupi, vastis quae prominet undis,"
            },
            {
                "verse": "Imposuit, collemque omnem dedit esse sepulcrum."
            },
            {
                "verse": "Unde etiam aeternum Palinuri a nomine nomen"
            },
            {
                "verse": "Servat adhuc, nautis procul adventantibus alto"
            },
            {
                "verse": "Vertice prospectans mare formidabile saxum,"
            },
            {
                "verse": "Quo rite agresti sylvis de more propinquis"
            },
            {
                "verse": "Conveniunt Satyri solventes iusta sepulto;"
            },
            {
                "verse": "Et Dryades largo discisso cortice fletu"
            },
            {
                "verse": "Te Palinure altum, frustraque ad busta vocantes"
            },
            {
                "verse": "Funereis donant foliis, tumulumque coronant"
            },
            {
                "verse": "Pallenti circum viola, moestoque hyacintho."
            },
            {
                "verse": "Protinus his actis magno perculsa dolore"
            },
            {
                "verse": "Dira animo volvens ardenti efferbuit ira,"
            },
            {
                "verse": "Nec tulit aequa Venus Palinurum occumbere inultum,"
            },
            {
                "verse": "Sed voluit Nympham dignas dare crimine poenas."
            },
            {
                "verse": "Nam dum forte parat scopulo discedere, late"
            },
            {
                "verse": "Obriguit, sibi nec constans immobilis haeret,"
            },
            {
                "verse": "Paulatimque artus sensit durescere in arctum"
            },
            {
                "verse": "Contracta, et subito se ipsam miratur, et horret."
            },
            {
                "verse": "Iamque novum in scopulum versa est, iam saxea saxum"
            },
            {
                "verse": "Tota subit, saxumque intra, nec poenitet acti;"
            },
            {
                "verse": "Quin e conspectu tristi laetissima casu"
            },
            {
                "verse": "Aspicit adversam rupem, molemque sepulcri."
            },
            {
                "verse": "Infelix Camerota novis deflenda querelis;"
            },
            {
                "verse": "Quae te non flerunt Nymphae, quae litora?"
            },
            {
                "verse": "Molpis Testis erit, Molpis tantae pars maxima cladis,"
            },
            {
                "verse": "Quam Venus in silicem vertit quoque, dum tua luget"
            },
            {
                "verse": "Funera: testis erit quondam placidissima Nympha"
            },
            {
                "verse": "Centula natarum Bacchi pulcherrima, centum"
            },
            {
                "verse": "Vinetis, vinoque potens, sed nunc quoque tristis"
            },
            {
                "verse": "Effundens lacrymas generoso palmite vitis."
            },
            {
                "verse": "Teque etiam Antilie, passis te moesta capillis,"
            },
            {
                "verse": "Quam Pan erudiit susceptam Molpide Nympha"
            },
            {
                "verse": "Deflevit longum calamis Montana paternis;"
            },
            {
                "verse": "Te Velia, atque imo clamat Triventus ab antro,"
            },
            {
                "verse": "Disrumpensque urnam subito vada linquit iniquus"
            },
            {
                "verse": "Frugibus, et pieno rapido pede prosilit alveo."
            },
            {
                "verse": "Tum Iungana rosas atra ferrugine tinxit,"
            },
            {
                "verse": "Iungana insignis Paestani gloria campi:"
            },
            {
                "verse": "Quaeque simul nostris modo Trentana paret habenis,"
            },
            {
                "verse": "Audiit, et triste exitium Cominenta miserta est."
            },
            {
                "verse": "Nuntia fama mali tantum procul explicat alas."
            },
            {
                "verse": "Nec satis ulta iras, voluit quoque Cypris, ut alto"
            },
            {
                "verse": "Aggere te paullum post temporis advena pubes"
            },
            {
                "verse": "Cingeret, atque tuo dictam de nomine terram"
            },
            {
                "verse": "Incoleret, populisque fores praedonibus esca;"
            },
            {
                "verse": "Nec salebrosa viis loca te, nec vallibus imis"
            },
            {
                "verse": "Praecinctae nemorum rupes, nec saxa supremo"
            },
            {
                "verse": "Fixa iugo, aut monstris formido, et piscibus antra"
            },
            {
                "verse": "Nautarum miserorum informibus ossibus alba"
            },
            {
                "verse": "Arcerent saevos populatis sedibus hostes,"
            },
            {
                "verse": "Qui facti memores tentent mare classe propinquum"
            },
            {
                "verse": "Praedari, ac late populos, vicinaque circum"
            },
            {
                "verse": "Litora, et everso grassari limite campos."
            },
            {
                "verse": "Gens fera, quae veluti praeruptis montibus acta"
            },
            {
                "verse": "Saepe ruit rapido tempestas turbine, et omnem"
            },
            {
                "verse": "Sternit agrum, secumque trahens segetesque, bovesque,"
            },
            {
                "verse": "Cum bobus plaustra ipsa, pecus, pecorisque magistros,"
            },
            {
                "verse": "Huc illuc vasto furit impete, captaque passim"
            },
            {
                "verse": "Tecta urit, secumque rapit iuvenesque, senesque,"
            },
            {
                "verse": "Cumque patre impubem prolem, cum matribus alto"
            },
            {
                "verse": "Vagitu tremulis pendentia pignora mammis;"
            },
            {
                "verse": "Necnon (quod lacrymis mage dignum) sanguine praedam"
            },
            {
                "verse": "Commaculat duris traiecto corpore contis,"
            },
            {
                "verse": "Aut cogit miseram per munia tristia vitam"
            },
            {
                "verse": "Degere sub foveis ingrata compede vinctam."
            },
            {
                "verse": "Infelix Nympha, infelix, quae crimina tantum"
            },
            {
                "verse": "Promeruere? Vale, vale; et tibi carmina quando"
            },
            {
                "verse": "Digna dare, haud nostrum est, dignos tamen accipe fletus"
            },
            {
                "verse": "Fortunata nimis Nympha o, si Dardana puppis"
            },
            {
                "verse": "Tyrrheni nunquam fatalia litora ponti"
            },
            {
                "verse": "Vidisset, tanto si non Venus acta furore"
            },
            {
                "verse": "Te miseram usque odiis ageret, premeretque nefandis,"
            },
            {
                "verse": "Si nusquam Palinurus erat; num te magis ulla"
            },
            {
                "verse": "Pulchra fuit, dum vita habuit? Num voce canora"
            },
            {
                "verse": "Blandior? Aut postquam mutatam fata tulere"
            },
            {
                "verse": "Dulcior? Atque homini longe gratissima tellus?"
            },
            {
                "verse": "Te ver perpetuum exhilarat, te flore coronat"
            },
            {
                "verse": "Usque novo, te fronde sua bona Pallas Athenis"
            },
            {
                "verse": "Iam spretis colit ante omnes, te vite Lyaeus"
            },
            {
                "verse": "Exornat, cogitque suam tibi cedere Naxon."
            },
            {
                "verse": "Sed quid ego antiquas recolens Camerota querelas"
            },
            {
                "verse": "Te sequar? Hoc uno tantum tot damna repende,"
            },
            {
                "verse": "Quod regat, et placidis nunc te moderetur habenis"
            },
            {
                "verse": "Sangrius, et nostrae referant tua funera Musae."
            }
        ],
        []
    ]
}