{
    "author": "carmina libraria",
    "title": "Emanuel Maignan, perspectiva horaria libri quattuor",
    "url": "http://www.poetiditalia.it/texts/CARM_LIB|maig|001",
    "text": [
        [
            {
                "verse": "ratio novi horologii solaris"
            }
        ],
        [
            {
                "verse": "Excipiens austrum, modico se pandit hiatu"
            },
            {
                "verse": "Et vix admittit parva fenestra diem."
            },
            {
                "verse": "E coelo sol ipse ruens, in limine sistit"
            },
            {
                "verse": "Ad loca nec defert interiora iubar."
            },
            {
                "verse": "Si tamen extremo sternas in margine vitrum"
            },
            {
                "verse": "Quos recipit radios in laqueare iacit."
            },
            {
                "verse": "Orbiculare vitrum radios quoque vibrat in orbem"
            },
            {
                "verse": "Ut micet in tecto sicut in axe globus."
            },
            {
                "verse": "Linea crebra tholum varias partitur in horas"
            },
            {
                "verse": "Quam globus irradiat computat hora diem."
            },
            {
                "verse": "Ferreus hinc Gnomon et ferrea pellitur umbra"
            },
            {
                "verse": "Aurea pro ferro tempora mundus habet."
            },
            {
                "verse": "Sol de speculo horoscopo conqueritur"
            }
        ],
        [
            {
                "verse": "Vile oculis speculum, fragilis labor improbe vitri"
            },
            {
                "verse": "Unde tibi surgit novus hinc temerarius ausus"
            },
            {
                "verse": "Ut vultum radiosque meos, licet igne micantes"
            },
            {
                "verse": "Reddere meque Polo deductum addicere terrae"
            },
            {
                "verse": "Claudere angusti tentes sub fornice tentes?"
            }
        ],
        [
            {
                "verse": "speculum solis"
            }
        ],
        [
            {
                "verse": "Auree Sol, tu cuncta tuo qui lumine lustras"
            },
            {
                "verse": "Num quoque legisti descriptum adamante supremi"
            },
            {
                "verse": "Hoc Iovis edictum sapiens dominabitur astris?"
            },
            {
                "verse": "Hinc igitur Sapiens Prineps idemque senatus"
            },
            {
                "verse": "Purpurei lux clara suas te accersit ad aedes;"
            },
            {
                "verse": "Hinc manus et magni sapiens me industria cogit"
            },
            {
                "verse": "Astronomi tanti votis servire patronis"
            },
            {
                "verse": "Et nos ergo sofois par est parere duobus."
            }
        ],
        [
            {
                "verse": "aliud"
            }
        ],
        [
            {
                "verse": "Si quid in orbe novum, si quid sit in Urbe vetustum"
            },
            {
                "verse": "Huius in hac specimen nobile cerne domo."
            },
            {
                "verse": "Dum diversa aliis miseranda videbis in aulis"
            },
            {
                "verse": "\"O quales, dices, Orbis et Urbis opes\"."
            },
            {
                "verse": "Hic ubi diversas Sol ipse videbitur horas"
            },
            {
                "verse": "Et signare suam luce vibrante viam?"
            },
            {
                "verse": "Dic age, quis potuit Solem deducere coelo"
            },
            {
                "verse": "O quale est istud mentis et artis opus?"
            }
        ],
        [
            {
                "verse": "aliud"
            }
        ],
        [
            {
                "verse": "Sol ubi caelestes orbes et sidera caeli"
            },
            {
                "verse": "Vidit in hoc docta fornice picta manu"
            },
            {
                "verse": "Insolitum miratus opus subrisit et inquit:"
            },
            {
                "verse": "\"Ecce duplex mihi nunc est ineunda via\""
            },
            {
                "verse": "Altera caelestis per nota palatia Regis"
            },
            {
                "verse": "Altera Purpurei per nova tecta patris."
            },
            {
                "verse": "Nec renuo, sed uterque placet. Ite, iugales,"
            },
            {
                "verse": "Quaque die gratum spargite utrimque iubar."
            }
        ],
        [
            {
                "verse": "aliud"
            }
        ],
        [
            {
                "verse": "Roma fruens olim , sed iam spoliata tot amplis"
            },
            {
                "verse": "Porticibus, damnis nil moveare tuis."
            },
            {
                "verse": "Pulchrius hic aliquid quod Urbs miretur et orbis"
            },
            {
                "verse": "Exhibet ista suo porticus una tholo."
            }
        ],
        [
            {
                "verse": "aliud"
            }
        ],
        [
            {
                "verse": "Hinc stilus omnis abest, umbrae venator et horae"
            },
            {
                "verse": "O mirum! Radius Solis utrumque facit."
            }
        ],
        [
            {
                "verse": "aliud"
            }
        ],
        [
            {
                "verse": "Aemula naturae manus hic depingere caelos"
            },
            {
                "verse": "Tentavit, solem pingere non potuit."
            },
            {
                "verse": "Ne tamen incepto desit Sol ipse labori"
            },
            {
                "verse": "Seque suumque suo lumine pingit iter."
            }
        ],
        [
            {
                "verse": "aliud"
            }
        ],
        [
            {
                "verse": "Ars vetus in parvo descripsit sidera vitro;"
            },
            {
                "verse": "Hic tibi per vitrum Sol patet arte nova."
            },
            {
                "verse": "Cetera sed quantum Sol sidera lumina vincit,"
            },
            {
                "verse": "Ars vetus in tantum vincitur arte nova."
            }
        ]
    ]
}