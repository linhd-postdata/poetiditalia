{
    "author": "Michele Marullo",
    "title": "neniarum liber",
    "url": "http://www.poetiditalia.it/texts/MARULLO|neni|001",
    "text": [
        [
            {
                "verse": "Nos circum Medio freto"
            },
            {
                "verse": "Cyrnus pulsa tenet vix Boreae truci"
            },
            {
                "verse": "Ereptos ope coelitum,"
            },
            {
                "verse": "Olim Cyrnus avis Romulidis potens,"
            },
            {
                "verse": "Nunc pubes Nomadum fera"
            },
            {
                "verse": "Natura referens saevitiem loci;"
            },
            {
                "verse": "Et iam quarta videt dies"
            },
            {
                "verse": "Aut vulsis male radicibus improbam"
            },
            {
                "verse": "Solantes misere famem"
            },
            {
                "verse": "Aut, quos clausa tenent aequora, piscibus."
            },
            {
                "verse": "Tu pugnas quereris tamen,"
            },
            {
                "verse": "Infelix anime, et te sine proelia"
            },
            {
                "verse": "Gesta tot Caroli tui,"
            },
            {
                "verse": "Dum speras itiner commodius freto:"
            },
            {
                "verse": "Qui, si non mihi nuntii"
            },
            {
                "verse": "Vani, iam Tyberim et moenia Romuli"
            },
            {
                "verse": "Etruscis domitis tenet"
            },
            {
                "verse": "Campanisque ferox imminet hostibus."
            },
            {
                "verse": "Quanquam haec haud nova, denique"
            },
            {
                "verse": "Nunc sors flenda mihi: nam paries velut"
            },
            {
                "verse": "Aevo exesus et imbribus"
            },
            {
                "verse": "Inclinatus abit quo semel incipit"
            },
            {
                "verse": "Praeceps, sic miseri altera"
            },
            {
                "verse": "In fata ex aliis mittimur (heu dolorem"
            },
            {
                "verse": "Indignum!) neque iam quies"
            },
            {
                "verse": "Aut spes effugii urgentibus est deis."
            },
            {
                "verse": "Nam quae non gravior mihi"
            },
            {
                "verse": "Lux effulsit et hesterna inimicior,"
            },
            {
                "verse": "Ex quo primum utero editus"
            },
            {
                "verse": "Materno iubar hoc hausi oculis puer?"
            },
            {
                "verse": "Mitto nunc patriae graves"
            },
            {
                "verse": "Occasus miser infandaque funera,"
            },
            {
                "verse": "Mitto tot solo ab ultimo"
            },
            {
                "verse": "Urbes, tot populos excidio datos:"
            },
            {
                "verse": "Quae gravissima scilicet,"
            },
            {
                "verse": "Haud privata queror, non equidem inscius"
            },
            {
                "verse": "Quam foedi ingenii sua"
            },
            {
                "verse": "Solari mala communiter asperis"
            },
            {
                "verse": "(Sed quis est ita perditus,"
            },
            {
                "verse": "Unus qui patriae et civibus optimis"
            },
            {
                "verse": "Dedignetur idem pati"
            },
            {
                "verse": "Communemque deum non ferat aequiter?)."
            },
            {
                "verse": "Nos Fortuna nocens rogo"
            },
            {
                "verse": "Ereptos patriae et fletibus ultimis,"
            },
            {
                "verse": "Humanis grave vivere"
            },
            {
                "verse": "Exemplum dedit, heu, rebus, ubi improba"
            },
            {
                "verse": "Noctes luderet et dies,"
            },
            {
                "verse": "Incertum volucri nixa pedem rotae;"
            },
            {
                "verse": "Et nec flectere eam domus"
            },
            {
                "verse": "Infandus cinis et funera adhuc queunt,"
            },
            {
                "verse": "Nec tot exilia aspera"
            },
            {
                "verse": "Et regum atque ducum saeva odia ac minae"
            },
            {
                "verse": "Servatam egregie ob fidem:"
            },
            {
                "verse": "Quin ipsas quoque iam affligere contumax"
            },
            {
                "verse": "Ecce amicitias parat"
            },
            {
                "verse": "Et Lauri immeritam clade nova mei"
            },
            {
                "verse": "Funestavit atrox domum,"
            },
            {
                "verse": "Erepto gemini pignoris altero."
            },
            {
                "verse": "Infelix Averardule,"
            },
            {
                "verse": "Non iam delitiae, sed miseri patris"
            },
            {
                "verse": "Aeternae lacrimae et dolor,"
            },
            {
                "verse": "Quae te, care puer, vis rapit effera"
            },
            {
                "verse": "Nil miserta parentium"
            },
            {
                "verse": "(Huius praecipui, tot proceres tuos"
            },
            {
                "verse": "Inter, dia Fluentia,"
            },
            {
                "verse": "Illius genitae sanguine regio),"
            },
            {
                "verse": "Nil domus, miseris modis"
            },
            {
                "verse": "Quae tota attonita atque igne Iovis velut"
            },
            {
                "verse": "Tacta moeret inutilis"
            },
            {
                "verse": "(Aeque praesidium quondam inopi aut reo,"
            },
            {
                "verse": "Aeque dulce decus deum"
            },
            {
                "verse": "Laetis sorte bona, seu genus hospites"
            },
            {
                "verse": "Sive illi patriae domo"
            },
            {
                "verse": "Partes et generis pignora civici)!"
            },
            {
                "verse": "At pater miser, ah miser,"
            },
            {
                "verse": "Ponendis superum divitias suas"
            },
            {
                "verse": "Tot templis pius erogat"
            },
            {
                "verse": "Nequicquam et veterum certat opes patrum"
            },
            {
                "verse": "Largis vincere sumptibus"
            },
            {
                "verse": "Nequicquam. Quis enim praeterea neget"
            },
            {
                "verse": "Humana omnia casibus"
            },
            {
                "verse": "Incertis fluere atque impete herae levis,"
            },
            {
                "verse": "Quae mortalia provehi"
            },
            {
                "verse": "Iam pridem invidia, saeva, vetat deum?"
            },
            {
                "verse": "Nam quot spes ea publicas"
            },
            {
                "verse": "Tecum, quas rapuit magnanimae indolis"
            },
            {
                "verse": "Scintillas, patruo ac patre"
            },
            {
                "verse": "Dignas! Ut miserae non pueriliter"
            },
            {
                "verse": "Perpessus spatium luis,"
            },
            {
                "verse": "Vix ingressus adhuc ver breve septimum!"
            },
            {
                "verse": "Ut matris lacrimas piae"
            },
            {
                "verse": "Solatus, tenera saepe etiam manu"
            },
            {
                "verse": "Trivisti irriguas genas!"
            },
            {
                "verse": "Ut solem hunc miseris gentibus et diem"
            },
            {
                "verse": "Tam carum, puer, haud semel"
            },
            {
                "verse": "Sprevisti, utpote cui maior erat vigor"
            },
            {
                "verse": "Iam tum, mens erat altior"
            },
            {
                "verse": "Humana! Neque enim conditionibus"
            },
            {
                "verse": "Nobiscum huc paribus, puer,"
            },
            {
                "verse": "Missus de patria coelite veneras"
            },
            {
                "verse": "(Hac ut mole videlicet"
            },
            {
                "verse": "Clausus corporea et carcere terreo,"
            },
            {
                "verse": "Errorum male penderes"
            },
            {
                "verse": "Poenas primigeni nil meritus patris),"
            },
            {
                "verse": "Sed terris breve inertibus"
            },
            {
                "verse": "Ostensus, liquidi rursus in aetheris"
            },
            {
                "verse": "Sancta templa recederes,"
            },
            {
                "verse": "Consors ambrosiae et nectaris aurei."
            },
            {
                "verse": "Illinc spes hominum leves"
            },
            {
                "verse": "Et caecos animi despicis impetus"
            },
            {
                "verse": "(Incertum miserans magis"
            },
            {
                "verse": "Irridensne, puer, factaque dictaque"
            },
            {
                "verse": "Tot nostra) et superum vides"
            },
            {
                "verse": "Quam nil munere adhuc est homini datum,"
            },
            {
                "verse": "Nec longa miserum magis"
            },
            {
                "verse": "Vita nec celeri morte beatius."
            }
        ],
        [
            {
                "verse": "Haec certe patriae dulcia littora"
            },
            {
                "verse": "Contra saxa iacent, haec pelage impete"
            },
            {
                "verse": "Huc propulsa gravi Bosphorici freti"
            },
            {
                "verse": "Plangunt Hesperium latus."
            },
            {
                "verse": "Ipsae nonne vides mitius aurulae"
            },
            {
                "verse": "Ut spirant memores unde videlicet"
            },
            {
                "verse": "Tantum innata potest rebus in omnibus"
            },
            {
                "verse": "Natura et patrium solum?"
            },
            {
                "verse": "Quid, tantis spatiis monstriferi aequoris,"
            },
            {
                "verse": "Tanto tempore post lassulae, adhuc tamen"
            },
            {
                "verse": "Halant nescio quid, quod patrium et novis"
            },
            {
                "verse": "Mulcet aera odoribus?"
            },
            {
                "verse": "Felices nimium, vespere quae domo"
            },
            {
                "verse": "Egressae redeunt mane Aquilonibus"
            },
            {
                "verse": "Versis, nec peregre perpetuo exigunt"
            },
            {
                "verse": "Aetatem exilio gravem;"
            },
            {
                "verse": "Felices sed enim multo etiam magis,"
            },
            {
                "verse": "Si tantum patriae fluminibus suae"
            },
            {
                "verse": "Et primi solita littoris algula"
            },
            {
                "verse": "Contentae lateant domi,"
            },
            {
                "verse": "Nec longinqua velint flumina visere"
            },
            {
                "verse": "Et terrae varios et pelagi sinus,"
            },
            {
                "verse": "Quae multum referant deinde rogantibus"
            },
            {
                "verse": "Vergentem usque sororibus"
            },
            {
                "verse": "Ad noctem (quis enim suavia nesciat"
            },
            {
                "verse": "Auditu et vacuis apposita auribus,"
            },
            {
                "verse": "Quae diversa locis alter et hic refert"
            },
            {
                "verse": "Mille exhausta laboribus?)."
            },
            {
                "verse": "Inter quae memorant mutua dum invicem"
            },
            {
                "verse": "Quaeruntque, admonitae forsitan et mei,"
            },
            {
                "verse": "Narrant nunc Boreae sedibus intimis"
            },
            {
                "verse": "Visum, qua vagus alluit"
            },
            {
                "verse": "Rhodos Mesta suos, nunc Byce lintea"
            },
            {
                "verse": "Dantem plena, modo littora Dacica"
            },
            {
                "verse": "Scrutantem et veterum saepe etiam patrum"
            },
            {
                "verse": "Curae impervia plurima,"
            },
            {
                "verse": "Interdum Galatas sive Britannias"
            },
            {
                "verse": "Seu quae lata serunt aequora Teutones,"
            },
            {
                "verse": "Interdum Buduae moenia nobilis"
            },
            {
                "verse": "Et nondum domitam Bragam:"
            },
            {
                "verse": "Sed nec ruricolam messe recondita"
            },
            {
                "verse": "Tam laetum aut patrio denique navitam"
            },
            {
                "verse": "Portu nec teneram flavi ita coniugis"
            },
            {
                "verse": "Gaudentem gremio nurum,"
            },
            {
                "verse": "Quantum haec terra meis grata laboribus,"
            },
            {
                "verse": "Extremos cupiam condere ubi dies,"
            },
            {
                "verse": "Iam nec militiae nec satis amplius"
            },
            {
                "verse": "Viae erroribus utilis;"
            },
            {
                "verse": "Quamvis nescio quae coelicolum impia"
            },
            {
                "verse": "Arcent fata procul: nam totiens quia"
            },
            {
                "verse": "Victores cadimus rursus et invicem"
            },
            {
                "verse": "Parta linquere cogimur?"
            },
            {
                "verse": "Cernis qui populos vexat agens furor,"
            },
            {
                "verse": "Quae nomen rabies publica Belgicum"
            },
            {
                "verse": "Contra tot superos suppliciter piis"
            },
            {
                "verse": "Orantum precibus modo."
            },
            {
                "verse": "Non haec, non temere insania gentibus:"
            },
            {
                "verse": "Nimirum populos magnae agitant minae"
            },
            {
                "verse": "Coelestum et Stygiam Thesiphone ferox"
            },
            {
                "verse": "Saevit concutiens facem,"
            },
            {
                "verse": "Ex quo terra potens ubere agri, potens"
            },
            {
                "verse": "Armorum atque virum, pars merito optima"
            },
            {
                "verse": "Terrarum, studio partis et improba"
            },
            {
                "verse": "Inter se invidia ducum,"
            },
            {
                "verse": "Imploravit opes primitus exteras,"
            },
            {
                "verse": "Nec Normanna modo nec iuga Bethica"
            },
            {
                "verse": "Et fastus domini ferre Suevici"
            },
            {
                "verse": "Turpe credidit Italae."
            },
            {
                "verse": "Heheu, quae video bella resurgere!"
            },
            {
                "verse": "Quanto sanguine, quis funeribus lues"
            },
            {
                "verse": "Infelix geminae perfidiae nefas,"
            },
            {
                "verse": "Iam non Parthenope amplius,"
            },
            {
                "verse": "Olim quae totiens maluit emori"
            },
            {
                "verse": "Quam servare minus fortiter ac decet"
            },
            {
                "verse": "Urbem tot meritis egregiam patrum,"
            },
            {
                "verse": "Inconcussam animo fidem!"
            },
            {
                "verse": "Est in gente nocens culpa (quis hoc neget?),"
            },
            {
                "verse": "Sunt exempla feris commoda beluis,"
            },
            {
                "verse": "Sed non propterea regi ita protinus"
            },
            {
                "verse": "Succensendum erat optimo."
            },
            {
                "verse": "Verum nos soliti monstra pati diu,"
            },
            {
                "verse": "Culpamus facilem principis in suos"
            },
            {
                "verse": "Naturam et vitio vertimus improbe"
            },
            {
                "verse": "Quae miranda opibus magis"
            },
            {
                "verse": "In tantis: neque enim est sanguine cetea"
            },
            {
                "verse": "Humano et volucres pascere regium"
            },
            {
                "verse": "Nec punire statim pleraque pulchrius,"
            },
            {
                "verse": "Quam ferendo retundere."
            }
        ],
        [
            {
                "verse": "At nos senectae praesidium gravis"
            },
            {
                "verse": "(Proh sortem iniquam!) et Pieridum chori,"
            },
            {
                "verse": "Condigna sperabamus in te"
            },
            {
                "verse": "Praemia tot studiis reposta:"
            },
            {
                "verse": "Nam quis te adempto iam locus artibus?"
            },
            {
                "verse": "Quae spes amico est? Occidis, occidis,"
            },
            {
                "verse": "Hortator exemplumque laudum,"
            },
            {
                "verse": "Ante diem mihi, Iane, raptus."
            },
            {
                "verse": "Quamvis ruinis obstrepo publicis"
            },
            {
                "verse": "Privata lugens, qualiter Insuber"
            },
            {
                "verse": "Cultor paterni damna agelli,"
            },
            {
                "verse": "Tecta Pado rapiente et urbes:"
            },
            {
                "verse": "Nam nec cadentis Graecia Achillei"
            },
            {
                "verse": "Sic fracta letho est nec cito tam suum"
            },
            {
                "verse": "Desideravit Iulianum"
            },
            {
                "verse": "Roma, fero minitante Partho,"
            },
            {
                "verse": "Qualis minaces pertulit impetus"
            },
            {
                "verse": "Orbata tanto praeside Tuscia,"
            },
            {
                "verse": "Confessa nunc demum quid esses,"
            },
            {
                "verse": "Invidiam superante laude."
            },
            {
                "verse": "Nam quis iuventam ploret amabilem"
            },
            {
                "verse": "Condigne et ipso tempore egentibus,"
            },
            {
                "verse": "In nulla non momenta opesque,"
            },
            {
                "verse": "Divitias studiumque promptum?"
            },
            {
                "verse": "Nunc illa duri mens subit exili"
            },
            {
                "verse": "Invicta damnis, nunc reditus pii"
            },
            {
                "verse": "Iraeque condonatae amori"
            },
            {
                "verse": "Et patriae meritis benignae,"
            },
            {
                "verse": "Nunc cura patri provida publici"
            },
            {
                "verse": "Furorque plebis saepe domestica"
            },
            {
                "verse": "Lenitus impensa famesque,"
            },
            {
                "verse": "Alpe vias dare vi coacta."
            },
            {
                "verse": "Ergo senatus delitias suas,"
            },
            {
                "verse": "Spem vulgus, artes praesidia uniter"
            },
            {
                "verse": "Amissa plorantes in uno,"
            },
            {
                "verse": "Perpetuant sine fine questus,"
            },
            {
                "verse": "Multique, laudes dum memorant tuas,"
            },
            {
                "verse": "\"At nos deorum scilicet\" inquiunt"
            },
            {
                "verse": "\"Curae futuri, quisquis ista"
            },
            {
                "verse": "Imperio moderatur unus!\""
            },
            {
                "verse": "Simulque obortis fletibus arduos"
            },
            {
                "verse": "Tulere vultus ad fera sydera,"
            },
            {
                "verse": "Coelumque Fortunamque questi"
            },
            {
                "verse": "Et pretium meritis negatum."
            },
            {
                "verse": "Nam quid relicti te sine lacrimas"
            },
            {
                "verse": "Fratris, quid orbam praesidio domum"
            },
            {
                "verse": "Dicam, nec aspectus heriles"
            },
            {
                "verse": "Adveniens subituram in aevum?"
            },
            {
                "verse": "Felix, decennis Petre, puertiae,"
            },
            {
                "verse": "Tot damna non dum qui tua concipis,"
            },
            {
                "verse": "Nec quid sit amissum per annos"
            },
            {
                "verse": "Scire potes patruo cadente,"
            },
            {
                "verse": "Implumis olim qualis acredula"
            },
            {
                "verse": "Ignara matris, quam calamo ferox"
            },
            {
                "verse": "Auceps prehensam febrienti"
            },
            {
                "verse": "Forte dapem dedit esse nato."
            },
            {
                "verse": "Nos terque et ultra, nos miseri ingeni"
            },
            {
                "verse": "Sensusque, quis (heu!) vivere nec licet,"
            },
            {
                "verse": "Amice, iam tecum nec ultra"
            },
            {
                "verse": "Esse libet sine te relictis,"
            },
            {
                "verse": "Sed, longa vitae tempora inutilis"
            },
            {
                "verse": "Querendo, noctes carpimur et dies,"
            },
            {
                "verse": "Post ista securi deorum"
            },
            {
                "verse": "Invidiae Nemesisque acerbae."
            }
        ],
        [
            {
                "verse": "Dum tu fugaces, rex, catulis feras"
            },
            {
                "verse": "Sectaris altum per nemus et diem ex"
            },
            {
                "verse": "Die trahendo cara perdis"
            },
            {
                "verse": "Tempora non redeuntis anni,"
            },
            {
                "verse": "Heheu, rebelles quam vereor minas"
            },
            {
                "verse": "Ne fractus hostis cornuaque interim"
            },
            {
                "verse": "Resumat in foedam ruentis"
            },
            {
                "verse": "Imperii populique cladem."
            },
            {
                "verse": "Nam nec tuorum iniuriae et improba"
            },
            {
                "verse": "Vis cessat in quoscunque sine hostium"
            },
            {
                "verse": "Delectu amicorumve, ut ipsi"
            },
            {
                "verse": "Iam noceant magis hoste amici,"
            },
            {
                "verse": "Et ille sollers temporis occupat"
            },
            {
                "verse": "Recte gerendi singula momina,"
            },
            {
                "verse": "Nec praeterire occasionem"
            },
            {
                "verse": "Praecipitis sinit acer horae."
            },
            {
                "verse": "Hinc illi amici, praesidia hinc nova"
            },
            {
                "verse": "Crescunt, nec aut iam Sfortia spiritus"
            },
            {
                "verse": "In te rebelles Pontifexque"
            },
            {
                "verse": "Dissimulant odiumve celant"
            },
            {
                "verse": "Aut ipse Hiberus: nam Venetos tibi"
            },
            {
                "verse": "Iam pridem acerbos tutemet efficis,"
            },
            {
                "verse": "Persuasus infidis tuorum"
            },
            {
                "verse": "Consiliis male venditisque."
            },
            {
                "verse": "Ergo modo excors et pariter deis"
            },
            {
                "verse": "Mortalibusque infensus et omnibus"
            },
            {
                "verse": "Exutus armis, regno, amicis,"
            },
            {
                "verse": "In solium rediit paternum,"
            },
            {
                "verse": "Ipsoque iam nunc plura fere tenet"
            },
            {
                "verse": "Victore victus, quae tamen (heu pudor!)"
            },
            {
                "verse": "Tenere non confisus olim"
            },
            {
                "verse": "Integer imperiique opumque."
            },
            {
                "verse": "Quod siqua regni, tot tibi principum"
            },
            {
                "verse": "Ducumque siqua est, siqua tot urbium"
            },
            {
                "verse": "Vestrarum, honesti splendidique"
            },
            {
                "verse": "Siqua animo tibi cura demum,"
            },
            {
                "verse": "Iam te precamur, sume, age, spiritus"
            },
            {
                "verse": "Dignos et istam, invicte, moram exue:"
            },
            {
                "verse": "Quid fraudolentam crastinando"
            },
            {
                "verse": "Das cinerem Boreae movere?"
            },
            {
                "verse": "Nil de repente est cernere maximum:"
            },
            {
                "verse": "Curandus aeger, dum medicabilis"
            },
            {
                "verse": "Est plaga, nec totos per artus"
            },
            {
                "verse": "Mortiferum subiit venenum."
            },
            {
                "verse": "At ipse demens, heu, patriam quoque"
            },
            {
                "verse": "Fingebam et alti moenia Bosphori"
            },
            {
                "verse": "Quandoque visurum, fugata"
            },
            {
                "verse": "Auspice te Scythia superba;"
            },
            {
                "verse": "Nunc parta nostro sanguine linquimus"
            },
            {
                "verse": "Hosti tenenda et, quod pudeat magis,"
            },
            {
                "verse": "Lucro imputamus, siquis aegre"
            },
            {
                "verse": "Consuluit fugiendo vitae."
            },
            {
                "verse": "I nunc, tuorum, Carle, potentiam"
            },
            {
                "verse": "Regnorum et armis Belgica robora"
            },
            {
                "verse": "Mirare, dum Campana caede"
            },
            {
                "verse": "Luxurient sata Gallicana!"
            },
            {
                "verse": "Ut nempe vincas, denique quae tibi"
            },
            {
                "verse": "Vicisse, amicis, gloria, perditis?"
            },
            {
                "verse": "Feris ne tradendae tot urbes,"
            },
            {
                "verse": "Exitio populis tributis,"
            },
            {
                "verse": "Qui te suorum sanguine, qui suo"
            },
            {
                "verse": "Fecere, si non ipse vetas, herum"
            },
            {
                "verse": "Non Rhosiarum Caucasique,"
            },
            {
                "verse": "Italiae sed enim beatae?"
            },
            {
                "verse": "Hos destinatus, nunc vacuam sinis"
            },
            {
                "verse": "Si praedam et armis obiicis hostium,"
            },
            {
                "verse": "Servando cum sis debeasque,"
            },
            {
                "verse": "Non homines tibi defuisse"
            },
            {
                "verse": "Deosve, sed (quod dicere abominer!)"
            },
            {
                "verse": "Scies amicos, iura, fidem, deos,"
            },
            {
                "verse": "Fas, famam, honestatem, decorum,"
            },
            {
                "verse": "Denique te tibi destitutum."
            }
        ],
        [
            {
                "verse": "Baldracane, Aganippidum"
            },
            {
                "verse": "Custos sancte, quid est tam meritum optime"
            },
            {
                "verse": "De teque et patria senem"
            },
            {
                "verse": "Et, quas saecula amant, perdere turpiter"
            },
            {
                "verse": "Artes ingenii impigri?"
            },
            {
                "verse": "Cur non flere die, non venientibus"
            },
            {
                "verse": "Astris desinis aureis,"
            },
            {
                "verse": "Et Manes lacrimis sollicitas patris?"
            },
            {
                "verse": "Non est, crede mihi, ut putas,"
            },
            {
                "verse": "Baldracane, pium de superum queri"
            },
            {
                "verse": "Decreto neque debitam"
            },
            {
                "verse": "Naturae atque deo sortem animantibus"
            },
            {
                "verse": "Cunctis ferre modestius:"
            },
            {
                "verse": "An tu, tantus homo, vel sapientiae"
            },
            {
                "verse": "Doctrinaeque putas tuae"
            },
            {
                "verse": "Nulla quaerere ope rem reparabilem,"
            },
            {
                "verse": "Vel non foeminei ingeni"
            },
            {
                "verse": "Absumi misere fletibus improbis?"
            },
            {
                "verse": "Vixit pene dies Pyli"
            },
            {
                "verse": "Felix, sive genus nobile respicis,"
            },
            {
                "verse": "Seu casti sociam tori,"
            },
            {
                "verse": "Seu, quos rara solet sors dare fortibus,"
            },
            {
                "verse": "Dignos se patre liberos."
            },
            {
                "verse": "Nam quid tot memorem principibus fidem"
            },
            {
                "verse": "Laudatam atque animi integri"
            },
            {
                "verse": "Dotes saecla super degenerantia"
            },
            {
                "verse": "Aetatis male masculae?"
            },
            {
                "verse": "Nunc, conviva velut, quod fuerat super"
            },
            {
                "verse": "Mortali genio satur"
            },
            {
                "verse": "Vitae, si revolat patrium ad aethera,"
            },
            {
                "verse": "Nil hic, non modo quod fleas,"
            },
            {
                "verse": "Sed cur non potius iudice gaudeas"
            },
            {
                "verse": "Aequo, qualis Olympiae"
            },
            {
                "verse": "Olim victor, ubi, pulvere strenuo"
            },
            {
                "verse": "Decurso spatii sacri,"
            },
            {
                "verse": "Laetus fronde comam pressit amabili."
            }
        ]
    ]
}