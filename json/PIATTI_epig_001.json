{
    "author": "Pietro Antonio Piatti",
    "title": "epigrammata",
    "url": "http://www.poetiditalia.it/texts/PIATTI|epig|001",
    "text": [
        [
            {
                "verse": "Saepe salutatus fuit a praedonibus exul"
            },
            {
                "verse": "Scipio Linterni, non secus atque deus:"
            },
            {
                "verse": "Cur in Aprutinis ego te moror, inclyte vates,"
            },
            {
                "verse": "Visere, qui veneror nomen ubique tuum?"
            },
            {
                "verse": "Debueram subito medium transire Truentum,"
            },
            {
                "verse": "Ut, Campane, semel conspicerere michi."
            },
            {
                "verse": "Idque foret factum; sed adhuc aliena secuti"
            },
            {
                "verse": "Auspicia Asculea nuper in urbe summus."
            },
            {
                "verse": "Sum ducis Urbini turmae prefectus equestri:"
            },
            {
                "verse": "Illius hic iussis arma togamque fero."
            },
            {
                "verse": "Quippe gubernator Piceni milite cives"
            },
            {
                "verse": "Restituit pulsos seditione domo."
            },
            {
                "verse": "Quique reos omnis equitando per oppida terret:"
            },
            {
                "verse": "Afficit et poenis: Eacon esse putes."
            },
            {
                "verse": "Hic aquilanus adest: commendat et ipse Marinus"
            },
            {
                "verse": "Se tibi fulginea factus in urbe tuus."
            }
        ],
        [
            {
                "verse": "Si divinus adhuc in te Leonarde movetur"
            },
            {
                "verse": "Impetus aonidum: qui tibi tantus erat:"
            },
            {
                "verse": "Excipe iucundum musis doctumque Massellum:"
            },
            {
                "verse": "Et foveas oro mitis in urbe Remi."
            },
            {
                "verse": "Divus et Ambrosius tibi commendare videtur"
            },
            {
                "verse": "Hunc hominem per quem non latet hexameron:"
            },
            {
                "verse": "Illius egregio sint emolumenta labori."
            },
            {
                "verse": "Qui curavit ut hoc imprimeretur opus."
            }
        ],
        [
            {
                "verse": "Cum generosa tuae repeto cognomina gentis,"
            },
            {
                "verse": "Et vitam reputo cum Leonarde tua:"
            },
            {
                "verse": "Censeo dissimilem tibi griphas: et esse columbam"
            },
            {
                "verse": "Quae facit ad mores ingeniumque tuum."
            },
            {
                "verse": "Tam fera tam miti domino non convenit ales,"
            },
            {
                "verse": "Nescio qua gentis sit ratione tuae."
            },
            {
                "verse": "Sed quod in astra volat sublimis in aethere griphus,"
            },
            {
                "verse": "Haud tibi quem virtus extulit impar erit."
            }
        ],
        [
            {
                "verse": "Cum ducis Urbini vates et miles in aula"
            },
            {
                "verse": "Coram Mabilio dicerer esse bonus,"
            },
            {
                "verse": "Risit et est, inquit, labor ipsa poetica summus"
            },
            {
                "verse": "Qui bonus hic armis esse poeta potest."
            },
            {
                "verse": "Credit iners homines nullo discrimine nasci:"
            },
            {
                "verse": "Nobilibus tardos cedere nescit equos."
            },
            {
                "verse": "Ergo te faciat series annosa poetam:"
            },
            {
                "verse": "Me vis ingenii dexteritasque mei."
            }
        ]
    ]
}