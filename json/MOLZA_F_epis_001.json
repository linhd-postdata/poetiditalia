{
    "author": "Francesco Maria Molza",
    "title": "epistulae",
    "url": "http://www.poetiditalia.it/texts/MOLZA_F|epis|001",
    "text": [
        [
            {
                "verse": "Haud dubium est vates quondam fovisse benigne"
            },
            {
                "verse": "Augustum, vates non minor ille suis."
            },
            {
                "verse": "Nemo tamen maiora tulit, nec istius uno"
            },
            {
                "verse": "Virgilio, docet hoc Principis ingenium."
            },
            {
                "verse": "Praeterea est semper Musas veneratus in armis,"
            },
            {
                "verse": "Ipsa suum tenuit Calliopea locum."
            },
            {
                "verse": "Quid mirum est igitur quod tu divine Poeta,"
            },
            {
                "verse": "In quo Virgilii mens micat, atque animus,"
            },
            {
                "verse": "Tam pius Augusti reparas monumenta, et honori"
            },
            {
                "verse": "Vis redeant prisco diruta busta Dei."
            },
            {
                "verse": "Maxima laus haec, et solum te digna, decebat"
            },
            {
                "verse": "Te servare istis unice Molsa sacris."
            },
            {
                "verse": "Maxima laus haec est, tumulum pietate reponi,"
            },
            {
                "verse": "Non alia credas, quam voluisse tua."
            },
            {
                "verse": "Hippolytus iam Molsa tuus cum Caesare gaudet,"
            },
            {
                "verse": "Tertius ingeminat verba secunda Maro."
            },
            {
                "verse": "Felices umbrae, mo... at felicior es tu,"
            },
            {
                "verse": "Per quem sanct..... restituetur honor."
            }
        ],
        [
            {
                "verse": "Nymphae, quae virides saltus, quaeque abdita Pindi"
            },
            {
                "verse": "Humano colitis non adeunda pede;"
            },
            {
                "verse": "Ne vos ne pigeat densis discedere ab umbris,"
            },
            {
                "verse": "Antraque muscoso liquere picta solo,"
            },
            {
                "verse": "Laetifer immiti quamvis nunc lumine passim"
            },
            {
                "verse": "Contristet duros Syrius agricolas"
            },
            {
                "verse": "Molza meus vestros coluit qui semper honores,"
            },
            {
                "verse": "Cuique dedit sacros Phoebus inire choros,"
            },
            {
                "verse": "Iamdudum graciles morbo tenuatus in artus,"
            },
            {
                "verse": "Extremam in mortis limine poscit opem."
            },
            {
                "verse": "Ergo herbas, succosque simul afferte salubres,"
            },
            {
                "verse": "Et medicae quicquid Cynthius artis habet."
            },
            {
                "verse": "Non levis exiguis aderit nam gloria factis,"
            },
            {
                "verse": "Vos uno incolumi restituisse duos."
            }
        ],
        [
            {
                "verse": "Flagro, paene nefas, sed flagro cupidine vitae"
            },
            {
                "verse": "Post mea ducendae tristia fata diu."
            },
            {
                "verse": "Despondenti animum, proprio id mihi Marte licere,"
            },
            {
                "verse": "Viribus ingenii Molsa favere potes."
            },
            {
                "verse": "Aera parent alii, quaerantque hi vivere in auro,"
            },
            {
                "verse": "Longaevosque illos sculptile marmor agat."
            },
            {
                "verse": "Dum scriptis me utcunque suis tua Musa reponat,"
            },
            {
                "verse": "Tu mihi Praxiteles, tu mihi Mentor eris."
            }
        ]
    ]
}