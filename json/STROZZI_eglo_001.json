{
    "author": "Tito Vespasiano Strozzi",
    "title": "bucolicon liber",
    "url": "http://www.poetiditalia.it/texts/STROZZI|eglo|001",
    "text": [
        [],
        [
            {
                "verse": "Zephyrinus"
            },
            {
                "verse": "Frigidus intepuit Zephyris ubi mollibus aer"
            },
            {
                "verse": "Et rediens virides, Chronidon, ver protulit herbas,"
            },
            {
                "verse": "Pomposiae lucos et apricae pascua Cellae"
            },
            {
                "verse": "Liquimus et simul huc armenta reduximus ambo."
            },
            {
                "verse": "Nunc placida ambiguas nobis discordia mentes"
            },
            {
                "verse": "Distrahit, utra magis pars sit laudabilis anni,"
            },
            {
                "verse": "Alter enim ex nobis hiemem, contrarius alter"
            },
            {
                "verse": "Aestatem praefert neque adhuc convenimus: hanc nos,"
            },
            {
                "verse": "Docte senex, cupimus dirimi te iudice litem."
            },
            {
                "verse": "Chronidon"
            },
            {
                "verse": "Gratulor adventu, Zephyrine et Orione, vestro,"
            },
            {
                "verse": "Quos meus absentes huc saepe vocabat Iolas."
            },
            {
                "verse": "Difficile est causae, de qua contenditis ambo,"
            },
            {
                "verse": "Iudicium; id vero ad pastoria munera partim"
            },
            {
                "verse": "Et partim ad durum agricolam spectare videtur."
            },
            {
                "verse": "Ut potero tamen et quantum experientia rerum"
            },
            {
                "verse": "Porriget, ex aliis et quae mihi dicta recordor,"
            },
            {
                "verse": "Commemorans aliquid breviter neque inutile tangam."
            },
            {
                "verse": "Sub patula mecum interea considite quercu,"
            },
            {
                "verse": "Proxima dum vobis pascentes gramina tauros"
            },
            {
                "verse": "Hic retinent; mihi servat oves crinitus Himellas,"
            },
            {
                "verse": "Orionus"
            },
            {
                "verse": "Grata mihi, Chronidon, sunt haec certamina, cum rem,"
            },
            {
                "verse": "Discere quam cupio, per te cognoscere possim"
            },
            {
                "verse": "Atque loqui tecum liceat, quem cernere coram"
            },
            {
                "verse": "In primis laetor, quem nostrum observat uterque."
            },
            {
                "verse": "Chronidon"
            },
            {
                "verse": "Haud aliter, pueri, quam si mea Delia quondam"
            },
            {
                "verse": "Vos peperisset, amo, quicum felix sine lite"
            },
            {
                "verse": "Ferme annos quadraginta et bis quatuor egi."
            },
            {
                "verse": "Mensis enim tantum huic summae, quam diximus, unus"
            },
            {
                "verse": "Defuit atque omne id spatium mora parvula visum est:"
            },
            {
                "verse": "Tantum amor atque fides potuere atque illius omni"
            },
            {
                "verse": "Labe carens animus solersque industria cunctis"
            },
            {
                "verse": "In rebus nec parca nimis nec largior aequo."
            },
            {
                "verse": "Zephyrinus"
            },
            {
                "verse": "Saepe quod inter vos concordia tanta fuisset,"
            },
            {
                "verse": "Mirantem nostrum memini me audire Cicadam."
            },
            {
                "verse": "At, tua cum nupsit tibi Delia, quae fuit aetas"
            },
            {
                "verse": "Amborum? Nanque id se ait ignorare Cicada."
            },
            {
                "verse": "Chronidon"
            },
            {
                "verse": "Altera ter quinas supra se ostenderat illi,"
            },
            {
                "verse": "Quae mihi messis erat trigesima. Nos socer Ilus"
            },
            {
                "verse": "Cardellusque parens taeda iunxere iugali."
            },
            {
                "verse": "Illa mihi septem peperit fecunda puellas"
            },
            {
                "verse": "Atque decem pueros, quorum de semine laetor"
            },
            {
                "verse": "Factus avus proavusque gregem numerare nepotum,"
            },
            {
                "verse": "Quis mihi sum visus nascentibus ipse renasci"
            },
            {
                "verse": "Rursus et exuta mea membra novare senecta."
            },
            {
                "verse": "Orionus"
            },
            {
                "verse": "Estne diu, moriens, Chronidon, quod te illa reliquit?"
            },
            {
                "verse": "Chronidon"
            },
            {
                "verse": "Heu, heu bis decies iam tellus protulit herbam,"
            },
            {
                "verse": "Ex quo morte tua tristem, carissima coniunx,"
            },
            {
                "verse": "Liquisti Chronidona. Dies ea semper acerbi"
            },
            {
                "verse": "Plena doloris erit, qua tu mihi, Delia, rapta es,"
            },
            {
                "verse": "Teque sequi ac tecum requiescere protinus opto,"
            },
            {
                "verse": "Fida tori socio atque domus custodia nostrae."
            },
            {
                "verse": "Sed super his satis est, ad rem nune ipse revertor."
            },
            {
                "verse": "Quatuor esse ferunt diversa volubilis anni"
            },
            {
                "verse": "Tempora: ver primum est, huic proxima labitur aestas,"
            },
            {
                "verse": "Cui mox, autumnus succedit, hiemsque suprema est."
            },
            {
                "verse": "Ut reor, his natura magis mirabile nullum"
            },
            {
                "verse": "Finxit opus, proprios et habet pars quaeque labores"
            },
            {
                "verse": "Ac proprios fructus, quod vos sic esse videtis."
            },
            {
                "verse": "Ecce novi pingunt florentia rura colores,"
            },
            {
                "verse": "Nunc folia arboribus rediere et gramina campis,"
            },
            {
                "verse": "Nunc variis avium purissimus obstrepit aer"
            },
            {
                "verse": "Cantibus et Zephyri blandum sonat aura tepentis."
            },
            {
                "verse": "Iamque lacertosi, nudato corpore agrestes"
            },
            {
                "verse": "Certatim curvis incidunt falcibus herbas."
            },
            {
                "verse": "Per thyma, per cytisos, per origana perque comantem"
            },
            {
                "verse": "Thymbram atque arboreos flores roremque marinum."
            },
            {
                "verse": "Ecce vagantur apes ac mellis munera fingunt."
            },
            {
                "verse": "Quam iuvat errantes acri comitante molosso"
            },
            {
                "verse": "Cernere oves, lusus pastorum et carmina mille"
            },
            {
                "verse": "Mugitusque boum saltus audire per altos,"
            },
            {
                "verse": "Per nemora et valles, per ripas fluminis, unde"
            },
            {
                "verse": "Aemula responset geminatis vocibus echo!?"
            },
            {
                "verse": "Illa sed in primis pastori grata voluptas,"
            },
            {
                "verse": "Cum satura e pastu redeunt armenta gregesque,"
            },
            {
                "verse": "Nota, videre simul, properent ut ad agmina matrum"
            },
            {
                "verse": "Saltantes foetus et rictibus ilia pulsent,"
            },
            {
                "verse": "Quo vena sese lac uberiore resolvat."
            },
            {
                "verse": "Aversos matres mulcent et corpora linguis"
            },
            {
                "verse": "Fingunt atque cavent, ne quid lactentibus obsit."
            },
            {
                "verse": "Id quoque iocundum visu est et quod mihi risum,"
            },
            {
                "verse": "Saepe movet, pingues elatis clunibus haedi"
            },
            {
                "verse": "Lactea prociduis avidi cum pocula sugunt"
            },
            {
                "verse": "Innixi genibus. Nec cessant volvere caudas,"
            },
            {
                "verse": "Nec minus ad mulctram Pecudes lectaeque iuvencae"
            },
            {
                "verse": "Ordine quaeque suo veniunt tritoque palati"
            },
            {
                "verse": "Summa fricat blandus pastor sale et ilia tractat,"
            },
            {
                "verse": "Munere quo captae discant parere libenter,"
            },
            {
                "verse": "Nec dulcem renuant palmis praebere liquorem,"
            },
            {
                "verse": "Unde manu pressus solidum formetur in orbem"
            },
            {
                "verse": "Caseus aut domini gratos servandus in usus,"
            },
            {
                "verse": "Aut magnam, quotiens opus est, portandus ad urbem"
            },
            {
                "verse": "Velleribus spoliantur oves; hinc dicere lanam"
            },
            {
                "verse": "Maialem agricolae veteri de more solemus."
            },
            {
                "verse": "Nec longa accedet mora temporis: arva colonus,"
            },
            {
                "verse": "Quae serat autumno veniente, haud segnis arabit,"
            },
            {
                "verse": "Sed saturata fimo exercere novalia saepe"
            },
            {
                "verse": "Vomeribus prodest et inertes frangere glebas,"
            },
            {
                "verse": "Expurgata priusquam credat semina terrae."
            },
            {
                "verse": "Haec ego de multis ad rem spectantia carptim"
            },
            {
                "verse": "Perstrinxi de vere loquens; nunc caetera dicam."
            },
            {
                "verse": "Orionus"
            },
            {
                "verse": "Dulcibus haec adeo, Chronidon suavissime, dictis"
            },
            {
                "verse": "Pingis, ut efficiar laudator veris amoeni,"
            },
            {
                "verse": "Ut me primus honos illi sit iudice semper."
            },
            {
                "verse": "Chronidon"
            },
            {
                "verse": "Fistula si tantum auditur de pluribus una,"
            },
            {
                "verse": "Quisquis eam reliquis praefert, non iudicat aeque."
            },
            {
                "verse": "Tu quoque tris alias partes cognosce, priusquam"
            },
            {
                "verse": "Iudicium facias de rebus, Orione, tantis."
            },
            {
                "verse": "Prosequar hinc, aliis quod mensibus afferat aestas,"
            },
            {
                "verse": "Qua nobis opus est ad nostrae commoda vitae."
            },
            {
                "verse": "Primum igitur, pueri, nemo ambigit esse calorem,"
            },
            {
                "verse": "Qui veluti crudam rerum, quas terra crearit,"
            },
            {
                "verse": "Materiam coquat et succos maturet acerbos."
            },
            {
                "verse": "At calor a rapidis, ut rentur, accipit ortum"
            },
            {
                "verse": "Solibus et, quoniam lux tempore longior illo est,"
            },
            {
                "verse": "Nec mitis gelidis Aquilonibus intonat aer,"
            },
            {
                "verse": "Solem etiam plus posse putant aestate coloni."
            },
            {
                "verse": "Idibus a Maiis primum incipit et, nisi fallor,"
            },
            {
                "verse": "Ut Baptista refert quosdam cecinisse poetas,"
            },
            {
                "verse": "Post bis terque dies Augusti desinit aestas."
            },
            {
                "verse": "Tunc matura seges gravidis canescit aristis"
            },
            {
                "verse": "Quaeque galeritus ferro secat hordea messor"
            },
            {
                "verse": "Aestibus in mediis; nocturno humentia rore"
            },
            {
                "verse": "Ante diem ligat et sulcis culmata reponit."
            },
            {
                "verse": "Spicarum ingentes quis non laetetur acervos"
            },
            {
                "verse": "Compositis campo in numerum spectare maniplis?"
            },
            {
                "verse": "Laetitia maiore tamen, cum plena videmus"
            },
            {
                "verse": "Horrea collecto variarum semine frugum,"
            },
            {
                "verse": "Afficimur plenaque famem contemnimus arca."
            },
            {
                "verse": "Altera se nobis etiam spes mensibus iisdem"
            },
            {
                "verse": "Offert atque alios ducet mutata colores,"
            },
            {
                "verse": "Inque racemosis mitescet vitibus uva."
            },
            {
                "verse": "Pomorum innumeras species (ut nostis) habemus"
            },
            {
                "verse": "Nominibus distincta suis variique coloris,"
            },
            {
                "verse": "Aestivos quorum pars tunc matura calores"
            },
            {
                "verse": "Temperat et gratis humectat corpora succis,"
            },
            {
                "verse": "Pars, Autumne, tuas, tibi crescit adusque, pruinas"
            },
            {
                "verse": "In matrum perstat ramis alimentaque sumit."
            },
            {
                "verse": "Hactenus aestatem; percurrere caetera me sol"
            },
            {
                "verse": "Ad mare iam properans vetat et discedere suadet."
            },
            {
                "verse": "Cras, ubi noster aget pecudes in pascua Sardus,"
            },
            {
                "verse": "Huc adero et, nisi rem iocundam audire molestum"
            },
            {
                "verse": "Ducitis, expediam, pueri, quod sentio, paucis."
            },
            {
                "verse": "Zephyrinus"
            },
            {
                "verse": "Ut libet, o Chronidon. Quis enim tibi deneget aures?"
            },
            {
                "verse": "Hic quoque non minus id cupit, ut cognoscere possum."
            },
            {
                "verse": "Orionus"
            },
            {
                "verse": "Immo ego nil optem magis et vix credere fas est"
            },
            {
                "verse": "Te praeter nostris quenquam in regionibus esse,"
            },
            {
                "verse": "Tam bene qui varias fecundi noverit anni"
            },
            {
                "verse": "Commemorare vices et grandia dicere dona."
            },
            {
                "verse": "Hic nos invenies, quacunque adveneris hora."
            },
            {
                "verse": "Chronidon"
            },
            {
                "verse": "Surgite! Polliciti non immemor ipse redibo."
            }
        ]
    ]
}