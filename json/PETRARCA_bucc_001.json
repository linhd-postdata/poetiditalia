{
    "author": "Francesco Petrarca",
    "title": "bucolicum carmen",
    "url": "http://www.poetiditalia.it/texts/PETRARCA|bucc|001",
    "text": [
        [],
        [
            {
                "verse": "Parthenias"
            }
        ],
        [
            {
                "verse": "Silvius"
            },
            {
                "verse": "Monice, tranquillo solus tibi conditus antro,"
            },
            {
                "verse": "Et gregis et ruris potuisti spernere curas;"
            },
            {
                "verse": "Ast ego dumosos colles silvasque pererro."
            },
            {
                "verse": "Infelix! Quis fata neget diversa gemellis?"
            },
            {
                "verse": "Una fuit genitrix; at spes non una sepulcri!"
            },
            {
                "verse": "Monicus"
            },
            {
                "verse": "Silvi, quid quereris? Cunctorum vera laborum"
            },
            {
                "verse": "Ipse tibi causa es. Quis te per devia cogit?"
            },
            {
                "verse": "Quis vel inaccessum tanto sudore cacumen"
            },
            {
                "verse": "Montis adire iubet, vel per deserta vagari"
            },
            {
                "verse": "Muscososque situ scopulos fontesque sonantes?"
            },
            {
                "verse": "Silvius"
            },
            {
                "verse": "Hei michi! Solus Amor. Sic me venerata benigne"
            },
            {
                "verse": "Aspiciat, spes nostra, Pales. Dulcissimus olim"
            },
            {
                "verse": "Parthenias michi, iam puero, cantare solebat"
            },
            {
                "verse": "Hic, ubi Benacus, vitrea pulcherrimus alvo,"
            },
            {
                "verse": "Persimilem natum fundit sibi. Venerat etas"
            },
            {
                "verse": "Fortior; audebam, nullo duce, iam per opacum"
            },
            {
                "verse": "Ire nemus, nec lustra feris habitata timebam;"
            },
            {
                "verse": "Mutatamque novo frangebam carmine vocem,"
            },
            {
                "verse": "Emulus, et fame dulcedine tactus inani:"
            },
            {
                "verse": "Ecce peregrinis generosus pastor ab oris,"
            },
            {
                "verse": "Nescio qua de valle, canens nec murmure nostro,"
            },
            {
                "verse": "Percussit flexitque animum; mox omnia cepi"
            },
            {
                "verse": "Temnere, mox solis numeris et carmine pasci."
            },
            {
                "verse": "Paulatim crescebat amor; quid multa? canendo"
            },
            {
                "verse": "Quod prius audieram, didici, musisque coactis,"
            },
            {
                "verse": "Quo michi Parthenias biberet de fonte notavi."
            },
            {
                "verse": "Nec minus est ideo cultus michi; magnus uterque,"
            },
            {
                "verse": "Dignus uterque coli, pulcra quoque dignus amica."
            },
            {
                "verse": "Hos ego cantantes sequor et divellere memet"
            },
            {
                "verse": "Nec scio, nec valeo; mirorque quod horrida nondum"
            },
            {
                "verse": "Silva, nec aerii ceperunt currere montes."
            },
            {
                "verse": "Verum ubi iam videor, collectis viribus, olim"
            },
            {
                "verse": "Posse aliquid, soleo de vertice montis ad imas"
            },
            {
                "verse": "Ferre gradum valles; ibi fons michi sepe canenti"
            },
            {
                "verse": "Plaudit, et arentes respondent undique cautes."
            },
            {
                "verse": "Vox mea non ideo grata est michi, carmina quanquam"
            },
            {
                "verse": "Laudibus interdum tollant ad sidera Nimphe."
            },
            {
                "verse": "Dum memini quid noster agat, quidve advena pastor,"
            },
            {
                "verse": "Uror et in montes flammata mente revertor."
            },
            {
                "verse": "Sic eo, sic redeo. Nitar, si forte Camene"
            },
            {
                "verse": "Dulce aliquid dictare velint, quod collibus altis"
            },
            {
                "verse": "Et michi complaceat, quod lucidus approbet ether;"
            },
            {
                "verse": "Non rauce leve murmur aque, nec cura, nec ardor"
            },
            {
                "verse": "Defuerint. Si fata viam et mens tarda negarit,"
            },
            {
                "verse": "Stat, germane, mori. Nostrorum hec summa laborum."
            },
            {
                "verse": "Monicus"
            },
            {
                "verse": "O! si forte queas durum hoc transcendere limen."
            },
            {
                "verse": "Quid refugis? turpesque casas et tuta pavescis"
            },
            {
                "verse": "Otia? quid frontem obducis? Nemo antra coactus"
            },
            {
                "verse": "Nostra petit; plures redeunt a limine frustra."
            },
            {
                "verse": "Silvius"
            },
            {
                "verse": "Non pavor hic animi fuerat; si forsitan aures,"
            },
            {
                "verse": "Dulcibus assuetas, inamena silentia tangunt,"
            },
            {
                "verse": "Miraris? Natura quidem fit longior usus."
            },
            {
                "verse": "Monicus"
            },
            {
                "verse": "O! iterum breve si mecum traducere tempus"
            },
            {
                "verse": "Contingat, sileatque fragor rerumque tumultus,"
            },
            {
                "verse": "Dulcius hic quanto media sub nocte videbis"
            },
            {
                "verse": "Psallere pastorem! Reliquorum oblivia sensim"
            },
            {
                "verse": "Ingeret ille tibi; non carmen inane negabis,"
            },
            {
                "verse": "Quod modo sollicitat, quod te suspendit hiantem."
            },
            {
                "verse": "Silvius"
            },
            {
                "verse": "Quis, queso, aut quonam genitus sub sidere pastor"
            },
            {
                "verse": "Hoc queat? Audivi pastorum carmina mille,"
            },
            {
                "verse": "Mille modos; quenquam, nostris equare caveto."
            },
            {
                "verse": "Monicus"
            },
            {
                "verse": "Audisti quo monte duo fons unicus edit"
            },
            {
                "verse": "Flumina? sive ubinam geminis ex fontibus unum"
            },
            {
                "verse": "Flumen aquas, sacrumque caput cum nomine sumit?"
            },
            {
                "verse": "Silvius"
            },
            {
                "verse": "Audivi, ut quondam puer hispidus ille nitentis"
            },
            {
                "verse": "Lavit Apollineos ad ripam gurgitis artus."
            },
            {
                "verse": "Felices limphe que corpus tangere tanti"
            },
            {
                "verse": "Promeruere dei! Fluvius, si vera loquuntur,"
            },
            {
                "verse": "Per cinerum campos ultricibus incidit undis."
            },
            {
                "verse": "Monicus"
            },
            {
                "verse": "Hunc igitur, dulci mulcentem sidera cantu,"
            },
            {
                "verse": "Illa tulit tellus; licet experiare, iuvabit."
            },
            {
                "verse": "Silvius"
            },
            {
                "verse": "O! ego novi hominem. Cives et menia parve"
            },
            {
                "verse": "Sepe Ierosolime memorat, nec vertitur inde;"
            },
            {
                "verse": "Semper habet lacrimas et pectore raucus anelat."
            },
            {
                "verse": "Hi Romam Troiamque canunt et prelia regum,"
            },
            {
                "verse": "Quid dolor et quid amor possit, quidve impetus ire,"
            },
            {
                "verse": "Qui fluctus ventosque regat, qui spiritus astra;"
            },
            {
                "verse": "Necnon et triplicis sortitos numina regni"
            },
            {
                "verse": "Expingunt totidem, varia sed imagine, fratres;"
            },
            {
                "verse": "Sceptriferum summumque Iovem facieque serena,"
            },
            {
                "verse": "Inde tridentiferum moderatoremque profundi"
            },
            {
                "verse": "Ceruleumque comas medium, fuscumque minorem;"
            },
            {
                "verse": "Torva latus servat coniunx, aterque paludis"
            },
            {
                "verse": "Navita tartaree piceas redit itque per undas,"
            },
            {
                "verse": "Tergeminusque canis latrat; tum dura severis"
            },
            {
                "verse": "Pensa trahunt manibus, fixa sub lege, sorores;"
            },
            {
                "verse": "Quin etiam Stigias eterna nocte tenebras"
            },
            {
                "verse": "Anguicomasque simul furias templumque torumque,"
            },
            {
                "verse": "Tum silvas et rura canunt atque arma virosque"
            },
            {
                "verse": "Et totum altisonis illustrant versibus orbem."
            },
            {
                "verse": "Monicus"
            },
            {
                "verse": "Hic unum canit ore deum, quem turba deorum"
            },
            {
                "verse": "Victa tremit, celum nutu qui temperat almum,"
            },
            {
                "verse": "Ethera qui librat liquidum, qui roris acervos,"
            },
            {
                "verse": "Quique nives spargit gelidas et nube salubri"
            },
            {
                "verse": "Elicit optatos herbis sitientibus imbres;"
            },
            {
                "verse": "Qui tonat et trepidus rapidis quatit aera flammis,"
            },
            {
                "verse": "Tempora sideribus, qui dat sua semina terris;"
            },
            {
                "verse": "Qui pelagus fluitare iubet, consistere montes;"
            },
            {
                "verse": "Qui corpus mentemque dedit, quibus addidit artes"
            },
            {
                "verse": "Innumeras, geminum cumulans ab origine munus;"
            },
            {
                "verse": "Qui vite mortisque vices, queque optima fessos"
            },
            {
                "verse": "Fert super astra, viam docuit repetitque monendo."
            },
            {
                "verse": "Hunc meus ille canit; neu raucum dixeris, oro:"
            },
            {
                "verse": "Vox solida est penetransque animos dulcore latenti."
            },
            {
                "verse": "Iure igitur, patriis primum celebratus in arvis,"
            },
            {
                "verse": "Attigit et vetros saltus, lateque sonorum"
            },
            {
                "verse": "Nomen habet: que rura Padus, que Tybris et Arnus,"
            },
            {
                "verse": "Que Rhenus Rodanusque secant, queque abluit equor"
            },
            {
                "verse": "Omnia iam resonant pastoris carmina nostri."
            },
            {
                "verse": "Silvius"
            },
            {
                "verse": "Experiar, si fata volent; nunc ire necesse est."
            },
            {
                "verse": "Monicus"
            },
            {
                "verse": "Quo precor? aut quis te stimulus, que cura perurget?"
            },
            {
                "verse": "Silvius"
            },
            {
                "verse": "Urget amor Muse; quoniam modo litore in Afro"
            },
            {
                "verse": "Sidereum iuvenem genitumque a stirpe deorum"
            },
            {
                "verse": "Fama refert magnis implentem pascua factis;"
            },
            {
                "verse": "Te, Polipheme, tuis iam vi stravisse sub antris"
            },
            {
                "verse": "Dicitur et Lybicos silvis pepulisse leones,"
            },
            {
                "verse": "Lustraque submissis audax incedere flammis."
            },
            {
                "verse": "Hunc simul Italidesque nurus, puerique, senesque"
            },
            {
                "verse": "Attoniti adverso certatim a litore laudant."
            },
            {
                "verse": "Carmine fama sacro caret hactenus, et sua virtus"
            },
            {
                "verse": "Premia deposcit; pavitans ego carmina cepi"
            },
            {
                "verse": "Texere: tentabo ingenium, vox forte sequetur"
            },
            {
                "verse": "Orphea, promeritum modulabor harundine parva."
            },
            {
                "verse": "Monicus"
            },
            {
                "verse": "I sospes, variosque vie circumspice casus."
            }
        ]
    ]
}