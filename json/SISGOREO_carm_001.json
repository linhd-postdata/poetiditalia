{
    "author": "Giorgio Sisgoreo",
    "title": "carmina",
    "url": "http://www.poetiditalia.it/texts/SISGOREO|carm|001",
    "text": [
        [],
        [
            {
                "verse": "Musa mihi fuerat lachrymosis plena querellis,"
            },
            {
                "verse": "Materiam Musae sed mea fata dabant."
            },
            {
                "verse": "Portabat tunicam pullo mea Musa colore,"
            },
            {
                "verse": "Quam soror Hectoreo detulit in tumulo."
            },
            {
                "verse": "Et semper croceos lacerabat Musa capillos,"
            },
            {
                "verse": "Fecit ut in ficto protinus Anna rogo."
            },
            {
                "verse": "Illa gemens nitidos turbabat semper ocellos,"
            },
            {
                "verse": "Sicut in Hypoliti funere virgo sacri."
            },
            {
                "verse": "Liquerat Aonias tristis mea Musa choreas"
            },
            {
                "verse": "Montibus in rigidis carmina moesta canens."
            },
            {
                "verse": "Intima saepe dabant moestas suspiria voces"
            },
            {
                "verse": "Et repetens missos reddidit echo sonos."
            },
            {
                "verse": "Cum dea suspirat, repetens suspirat et echo,"
            },
            {
                "verse": "Echo simul tanti plena doloris erat."
            },
            {
                "verse": "Tityrus ad Musam coepit properare gementem"
            },
            {
                "verse": "Et gregis oblitus ferre volebat opem."
            },
            {
                "verse": "Te, Corydon, linquens formosus currit Alexis"
            },
            {
                "verse": "Et doluit lachrymis vulneribusque dee."
            },
            {
                "verse": "Sole sub ardenti stupide tacuere cichade,"
            },
            {
                "verse": "Facta videbatur Musa cichada gemens."
            },
            {
                "verse": "Buccula mugitu temptans succurrere flenti"
            },
            {
                "verse": "Non potuit madidis moesta levare genis."
            },
            {
                "verse": "Sicut ad Orphei cytharam venere canori"
            },
            {
                "verse": "Saltantes pecudes: multa capella, boves."
            },
            {
                "verse": "Plurima venit .apis tenui sine murmure mirans,"
            },
            {
                "verse": "Compatiens querulis luctibus atque modis."
            },
            {
                "verse": "Myrmidonum semen, magni formica laboris"
            },
            {
                "verse": "Admirans posito pondere sistit iter."
            },
            {
                "verse": "Undique depicte volitabant nanque volucres,"
            },
            {
                "verse": "Corripuit pictas moeror acutus aves."
            },
            {
                "verse": "Fecerat infoelix lachrymoso carmine Musa,"
            },
            {
                "verse": "Fecerat et querulo magna theatra sono."
            },
            {
                "verse": "Illa dolens cecinit toto mirante theatro"
            },
            {
                "verse": "Nec prius urentes sic tulit illa sonos:"
            },
            {
                "verse": "\"Illa ego Pyerio fueram laetissima prato"
            },
            {
                "verse": "Inter delitias blanditiasque sacras."
            },
            {
                "verse": "Hei mihi, nunc cogor rupes habitare rigentes"
            },
            {
                "verse": "Inter barbaricos Tarthareosque choros."
            },
            {
                "verse": "Illa ego gaudebam lauro sacroque corymbo,"
            },
            {
                "verse": "Candidulis etiam purpureisque rosis,"
            },
            {
                "verse": "Hic ego sed video densas sine gramine spinas,"
            },
            {
                "verse": "Hic sterilis nimium semper havena riget."
            },
            {
                "verse": "Illa ego Castalios didici libare liquores,"
            },
            {
                "verse": "Ferre etiam nostris laurea scerta comis."
            },
            {
                "verse": "Monte sub hoc sterili limosam cerno paludem,"
            },
            {
                "verse": "Sola ligustra videns iuniperosque gemo."
            },
            {
                "verse": "Inter et Aonias comites ridere solebam"
            },
            {
                "verse": "Et Charites inter ducere laeta choros."
            },
            {
                "verse": "Saxa mee socie, turbat mea gaudia luctus"
            },
            {
                "verse": "Et modo sunt Charites lachryma multa mee."
            },
            {
                "verse": "Edo mei luctus causam causamque doloris"
            },
            {
                "verse": "Et me Pegaseos deseruisse choros."
            },
            {
                "verse": "Causa mee magne Musa est neglecta querelle"
            },
            {
                "verse": "Et mala quae dudum noster alumnus habet."
            },
            {
                "verse": "Dormitans fuerat Parnaso in monte satelles,"
            },
            {
                "verse": "Pluribus ex aliis qui mihi carus erat."
            },
            {
                "verse": "Hunc ego servabam foelicia pocla ministrans,"
            },
            {
                "verse": "Nectar et ambrosias pollicitansque dapes."
            },
            {
                "verse": "Munus in Aonio sacratum vertice portans:"
            },
            {
                "verse": "Hoc tibi, dicebam, forte Camoena dabit."
            },
            {
                "verse": "Perfidus ille tamen Musam neglexit amicam,"
            },
            {
                "verse": "Perfidus atque aliam coepit amare deam."
            },
            {
                "verse": "Quid, rogo, pontificum prestabant iura poete?"
            },
            {
                "verse": "Nil nisi cum studio tedia magna gravi."
            },
            {
                "verse": "Ast ego prestabam placidos sine fine vigores,"
            },
            {
                "verse": "Vatibus est doctis Musa iocosa suis."
            },
            {
                "verse": "Quid, rogo, cum Baldo civilia iura docente?"
            },
            {
                "verse": "Arguit hic alios arguiturque simul."
            },
            {
                "verse": "Nescio quid faciat Dynus, legumque magister"
            },
            {
                "verse": "Bartholus a Saxo saxea verba dedit."
            },
            {
                "verse": "Sed Maro Virgilius noster sine fine poeta"
            },
            {
                "verse": "Vivet in Elysio, Mantua sacra, iugo."
            },
            {
                "verse": "Naso, poeta sacer, vivet gaudente Corinna,"
            },
            {
                "verse": "Cum Nemesi vivens ipse Tibullus erit."
            },
            {
                "verse": "Est faciens vigilem legalis cura studentem"
            },
            {
                "verse": "Et docet in tenues arma movere reos."
            },
            {
                "verse": "Hesperus in studio discentes iura relinquit,"
            },
            {
                "verse": "Lucifer intentos invenit atque viros."
            },
            {
                "verse": "Lex hominum vexat, tenebroso carcere punit,"
            },
            {
                "verse": "Imperio legis carnificesque necant."
            },
            {
                "verse": "Musa colit facilem Phoebo cantante quietem,"
            },
            {
                "verse": "Et fugit argutum blanda Camoena forum."
            },
            {
                "verse": "Ennius, Aonio dum iam dormisset in antro,"
            },
            {
                "verse": "Numina cum flammis sensit, Homere, tuis."
            },
            {
                "verse": "Sensit et Ascreus dulces in fonte Camoenas,"
            },
            {
                "verse": "Pegaseis quando protulit ora vadis."
            },
            {
                "verse": "Quid iuvat egregiam vati liquisse Camoenam"
            },
            {
                "verse": "Et sine deliciis aspera iura sequi?"
            },
            {
                "verse": "Certe ego, cum miseri verso mala fata poete,"
            },
            {
                "verse": "Semper ut infoelix turtur amara gemo."
            },
            {
                "verse": "Certe ego Castalios liqui mea gaudia campos"
            },
            {
                "verse": "Atque dolens rigidum cogor adire locum."
            },
            {
                "verse": "Sum nimium certe vatem miserata dolentem,"
            },
            {
                "verse": "Qualiscumque mihi perfidus ille fuit."
            },
            {
                "verse": "Perfidus ille fuit, quia me contempsit alentem"
            },
            {
                "verse": "Et quia me potuit deseruisse deam."
            },
            {
                "verse": "Nec voluit prorsus me Musam temnere vates,"
            },
            {
                "verse": "Musa quidem partem vatis amoris habet."
            },
            {
                "verse": "Diligit Erigonem, sed Musam fingit amare,"
            },
            {
                "verse": "Succedente tamen pellice nullus amor ."
            },
            {
                "verse": "Sensit ob iratam vates mala multa Camoenam,"
            },
            {
                "verse": "Sensit et ultricem saepius ille deam\"."
            },
            {
                "verse": "Dixit et assurgens subito lachrymosa volavit"
            },
            {
                "verse": "Immemor Aonidum Castaliique vadi."
            },
            {
                "verse": "Cuius et ad motum fugiebat picta volucris"
            },
            {
                "verse": "Et tacuit repetens echo sonora sonum."
            },
            {
                "verse": "Totaque turba, deam postquam videre volantem,"
            },
            {
                "verse": "Ad loca iam redeunt servitiumque suum."
            },
            {
                "verse": "Iam novem Musae comites sacrate"
            },
            {
                "verse": "Ore facundo cecinere vatum,"
            },
            {
                "verse": "Quos tulit Phoebo penitus favente"
            },
            {
                "verse": "Lingua Latina."
            },
            {
                "verse": "Principem vatum resono Maronem,"
            },
            {
                "verse": "Qui canit Daphnym Cereremque flavam,"
            },
            {
                "verse": "Cantat argutum superans Homerum"
            },
            {
                "verse": "Arma virumque."
            },
            {
                "verse": "Dulce opus nunquid sileam Terenti,"
            },
            {
                "verse": "Arte qui mores hominum diserta"
            },
            {
                "verse": "Scripsit et vicit veteris poete"
            },
            {
                "verse": "Scripta Menandri."
            },
            {
                "verse": "Et sales Plauti memoro iocosi,"
            },
            {
                "verse": "Qui Iovem priscum faceretque Musas"
            },
            {
                "verse": "Concuti magno penitus cachinno"
            },
            {
                "verse": "Arte faceta."
            },
            {
                "verse": "Barbyton Flacci potuit domare"
            },
            {
                "verse": "Tantali mores Venerisque luxum"
            },
            {
                "verse": "Et sibi magnum valuit leonem"
            },
            {
                "verse": "Conciliare."
            },
            {
                "verse": "Naso facunde facilisque vene"
            },
            {
                "verse": "Saepius totum canitur per orbem,"
            },
            {
                "verse": "Nanque miramur Venerem poete"
            },
            {
                "verse": "Ingeniosam."
            },
            {
                "verse": "Carmen est culti querulum Tibulli"
            },
            {
                "verse": "Cantat infoelix imitans olorem,"
            },
            {
                "verse": "Dura nam vati nocuit Neera"
            },
            {
                "verse": "Plutoque velox."
            },
            {
                "verse": "Cinthyam blandi, puto sic, Properti"
            },
            {
                "verse": "Novit occasus simul ac Eous"
            },
            {
                "verse": "Et simul novit tenerum poetam"
            },
            {
                "verse": "Rex Acherontis."
            },
            {
                "verse": "Passerem doctus resonat Catullus,"
            },
            {
                "verse": "Lesbye curam tenere volucrem,"
            },
            {
                "verse": "Et dolet Cressam scopulo puellam"
            },
            {
                "verse": "Coniuge lictam."
            },
            {
                "verse": "Prodigum Musae cano Martialem,"
            },
            {
                "verse": "Cui dedit foelix cytharam Thalia."
            },
            {
                "verse": "Ellegans vates epigramma scribens"
            },
            {
                "verse": "Vivet in orbe."
            }
        ],
        [
            {
                "verse": "Cur tantum quereris, rogo, Camoena?"
            },
            {
                "verse": "Adversis crucior mei poete,"
            },
            {
                "verse": "Qui fato premitur laborioso,"
            },
            {
                "verse": "Dic fati rabiem, rogo, Camoena!"
            },
            {
                "verse": "Rerum pernicies luesque fratrum"
            },
            {
                "verse": "Et damnum patriae fidesque parva."
            },
            {
                "verse": "Musarum, rogo, cur fugis choream?"
            },
            {
                "verse": "Quaero iam miserum dolens poetam"
            },
            {
                "verse": "Per montes rigidos gravesque spinas."
            },
            {
                "verse": "Quid dices, rogo te, Camoena, vati?"
            },
            {
                "verse": "Vates perfide, deseris Camoenam"
            },
            {
                "verse": "Astree stimulo polum tenentis."
            },
            {
                "verse": "Cur vatem laceras morique cogis?"
            },
            {
                "verse": "Vati materiam dabo dolenti,"
            },
            {
                "verse": "Ut scribens memor ipse sit Camoene."
            },
            {
                "verse": "Ergo non misero doles poeta?"
            },
            {
                "verse": "Nimirum doleo placetque vates"
            },
            {
                "verse": "Et saltem mihi sit dolens poeta."
            },
            {
                "verse": "Cur vates elegos sonat lyramque?"
            },
            {
                "verse": "Fors turbat mala saepius poetam,"
            },
            {
                "verse": "Interdum lyra temperat dolorem."
            },
            {
                "verse": "Musarum repetas, rogo, catervam."
            },
            {
                "verse": "Certe Pyerios petam triumphos"
            },
            {
                "verse": "Et nomen referam mei poete."
            },
            {
                "verse": "I, foelix valeasque Musa foelix!"
            },
            {
                "verse": "Et tu iam valeas memor Camoene,"
            },
            {
                "verse": "Iam novi dea te, poeta dulcis."
            }
        ]
    ]
}