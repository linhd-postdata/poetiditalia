{
    "author": "Battista Mantovano",
    "title": "de praesidentia oratoris et poetae",
    "url": "http://www.poetiditalia.it/texts/SPAGNOLI|prae|001",
    "text": [
        [
            {
                "verse": "DE PRAESIDENTIA ORATORIS ET POETAEAD IOANNI BAPTISTAE REFRIGERIUM CARMEN"
            }
        ],
        [
            {
                "verse": "Debita cui potior laus est, quae gloria maior"
            },
            {
                "verse": "Rhetoris, an Vatis, quem praeferat Attica Pallas."
            },
            {
                "verse": "Nostra refrigerius quae sit sententia quaerit."
            },
            {
                "verse": "Ipse canam quicquid meus inspirabit Apollo."
            },
            {
                "verse": "Nec quenquam damnare animus, neque laudibus aequis"
            },
            {
                "verse": "Tollere inaequales, quae sint communia, quaeve"
            },
            {
                "verse": "Propria signabo, sic elucescere verum"
            },
            {
                "verse": "Fas erit, ut oram positis salice et saliunca"
            },
            {
                "verse": "Illico disparitas simul et praestantia constat."
            },
            {
                "verse": "Quem minus ista iuvant, edat meliora precamur."
            },
            {
                "verse": "Delphica namque mei non sunt oracula versus,"
            },
            {
                "verse": "Nec quae sancta dabat Phoebi responsa sacerdos."
            },
            {
                "verse": "Materiam quae lata immo quae amplissima circum"
            },
            {
                "verse": "Artifices ambo pariter versantur eandem,"
            },
            {
                "verse": "Velocesque agitant in eodem pulvere currus."
            },
            {
                "verse": "Quicquid enim sermo potis est comprendere, utrique"
            },
            {
                "verse": "Subiectum Artifici sicut mare portat utrunque"
            },
            {
                "verse": "Et qui puppe humili legit, et qui navibus altis."
            },
            {
                "verse": "Sed fugit a terris procul alta per aequora Vates,"
            },
            {
                "verse": "Non scopulos, non saxa timens, non aeris iras."
            },
            {
                "verse": "Temonemque suum ventosi caerula Ponti"
            },
            {
                "verse": "Sulcantem vada, maiori levat et premit arte."
            },
            {
                "verse": "Occasum melius Vates cognovit, et ortus"
            },
            {
                "verse": "Stellarum, Pelagique, nymphasque natantes"
            },
            {
                "verse": "Fontibus et fluviis et in alto gurgite Ponti."
            },
            {
                "verse": "Et cur deposito tacitum mare dormiat aestu,"
            },
            {
                "verse": "Flebilis Alcione quando nova pignora curat,"
            },
            {
                "verse": "Et quare alterno fluat unda reciproca motu,"
            },
            {
                "verse": "Quod tellure latet, quod aquis, quod in aere vivit,"
            },
            {
                "verse": "Quot latis spaciatur agris, quo tempore venti,"
            },
            {
                "verse": "Ac tempestates veniant, qui fertilis annus,"
            },
            {
                "verse": "Quive futurus inops, habet Enthea pectora Vates"
            },
            {
                "verse": "Interpres elementorum coeli atque Deorum."
            },
            {
                "verse": "Namque deos omnes divumque habitacula mundum,"
            },
            {
                "verse": "Mente gerit nitida, tenet observatque latentis"
            },
            {
                "verse": "Indicium magneta poli, Neptunia regna"
            },
            {
                "verse": "Ordinet legitimo secat, obvertitque volantem"
            },
            {
                "verse": "Quorsum cunque libet proram, luditque per undas."
            },
            {
                "verse": "Florea serta ligant Charites ad Carbasa nymphae,"
            },
            {
                "verse": "Gramina iactantes passim per transtra forosque."
            },
            {
                "verse": "Triste nihil, nihil incultum, nudumve relinquunt,"
            },
            {
                "verse": "Proteus, et Triton pater, Aeolus, humida Doris,"
            },
            {
                "verse": "Neptunusque maris Princeps, et Naiades omne:"
            },
            {
                "verse": "Alma parens Tethiis, et caetera numina Ponti,"
            },
            {
                "verse": "Ornatum mirantur, iter cursumque secundant."
            },
            {
                "verse": "Orator minus alta petit, sed littora circum"
            },
            {
                "verse": "Labitur, et vento laxat sua vela minori:"
            },
            {
                "verse": "Antenuaeque minus vaga cornua tollit in auras"
            },
            {
                "verse": "Ipsius est sciolo quicquam suadere popello."
            },
            {
                "verse": "Idque potest raro, redi mendacia vates"
            },
            {
                "verse": "Cogit, et assensus quo vult inclinat, agitque"
            },
            {
                "verse": "At quia durior est, minus est vulgata poesis,"
            },
            {
                "verse": "Et minus in linguas hominum se misit et ora."
            },
            {
                "verse": "Nonne putas levius, terrae sine carmine cultum,"
            },
            {
                "verse": "Bellorumque duces magnum potuisse Maronem"
            },
            {
                "verse": "Dicere? Nonne putas alti vaga sydera mundi,"
            },
            {
                "verse": "Scripsisset levius Romano Manlius ore?"
            },
            {
                "verse": "Musarum si non magno perculsus amore"
            },
            {
                "verse": "Suscepisset onus mensurae, artemque severam?"
            },
            {
                "verse": "Est levius verbis causas orare solutis:"
            },
            {
                "verse": "Atque vagos sine lege pedes, et libera demptis"
            },
            {
                "verse": "Compedibus quocunque velis vestigia ferre."
            },
            {
                "verse": "Sunt tamen et quidam quibus est in carmen abundans"
            },
            {
                "verse": "Rivus, et ex quorum dulci liquor aureus ore"
            },
            {
                "verse": "Semper eat, veluti plenis si florea mella"
            },
            {
                "verse": "Sint expressa favis, vigique fluentia cursu."
            },
            {
                "verse": "Hi facile in modulos agiles, et lactea verba"
            },
            {
                "verse": "Prorumpunt, ac sin gestent in pectore Phoebum"
            },
            {
                "verse": "Et coniuratae veniant ad plectra sorores."
            },
            {
                "verse": "Sine frequens usus, seu coeli abscondita virtus,"
            },
            {
                "verse": "Et natura potens agat hoc, seu munere divum"
            },
            {
                "verse": "Accidat incertum est. Verum haec tamen omnia si sint"
            },
            {
                "verse": "Divinum efficiunt Vatem, qualem Orphea, qualem"
            },
            {
                "verse": "Musaeum, Ascraeumque senem caecumque Linumque"
            },
            {
                "verse": "Commemorant: et Pelignum divumque Maronem."
            },
            {
                "verse": "Quem Thebana tulit felici Mantua partu:"
            },
            {
                "verse": "Romanaeque Lyrae patrem, facilemque Tibullum,"
            },
            {
                "verse": "Quique sonat cantu civilia bella superbo:"
            },
            {
                "verse": "Et qui fraternas acres in praelia duxit,"
            },
            {
                "verse": "His tantae facundiae opes, his tantus Apollo:"
            },
            {
                "verse": "Non quia sit facilis via, quae fugit ardua in alti"
            },
            {
                "verse": "Parnasi iuga, qui gemino ferit aethera cornu."
            },
            {
                "verse": "Sed quoniam natura fugax, Deus usus et astra"
            },
            {
                "verse": "Talibus ingeniis inspiravere poesim."
            },
            {
                "verse": "Nec tantum ignari sumus in sermone soluto"
            },
            {
                "verse": "Esse pedes, quibus incedens oratio claudat"
            },
            {
                "verse": "Commota, et artifici moveat vestigia gressu:"
            },
            {
                "verse": "Sed quando Syntagma istud natura suapte"
            },
            {
                "verse": "Vi docuit, dici meruit sine lege, sine arte,"
            },
            {
                "verse": "Cum canit Heroum laudes, aut tristia Martis"
            },
            {
                "verse": "Bella feri, vel cum teneros deplorat amores"
            },
            {
                "verse": "Pectora divino vates succenditur igne."
            },
            {
                "verse": "Et totam afflatus Pymplaeo numine mentem,"
            },
            {
                "verse": "Se maior, se nobilior, se fortior ipso"
            },
            {
                "verse": "Nectar et ambrosiam libat, plebisque tumultum,"
            },
            {
                "verse": "Clamosumque fori murmur, plaususque theatri"
            },
            {
                "verse": "Rhetoribus linquens, tacito subit astra volatu."
            },
            {
                "verse": "Ast Orator humi graditur, nec in extasin unquam"
            },
            {
                "verse": "Raptus adit superos, mensisve accumbit Olympi."
            },
            {
                "verse": "Garrulitate acri nunc hos nunc mordicus illos"
            },
            {
                "verse": "Vexat hians toto pulmone, et guttura rauco"
            },
            {
                "verse": "Ilia diffundit thalamo taciturna silenti."
            },
            {
                "verse": "Solae ubi Pierides tornat sua carmina Vates,"
            },
            {
                "verse": "Quae populos, doctique legant reverenter, et omnis"
            },
            {
                "verse": "Posteritas colat, invidiaeque fulmina vincant."
            },
            {
                "verse": "Orator strepitus amat: alta silentia Vates."
            },
            {
                "verse": "Sunt tamen et sacris dentes et cornua et ungues"
            },
            {
                "verse": "Arma quibus pugnare ausint et vincere Musis."
            },
            {
                "verse": "Archilochus docuit, rabido qui certat Iambo."
            },
            {
                "verse": "Et qui execrandam numeris ita verberat Ibim."
            },
            {
                "verse": "Sed mais intendunt animum ad virtutis honorem,"
            },
            {
                "verse": "Ad pacem ad divum cultum et decora alta virorum."
            },
            {
                "verse": "Sed ne qui baubet morem non esse Poetis"
            },
            {
                "verse": "Vera loqui, fama haec fallax, et opinio mendax."
            },
            {
                "verse": "Vera canunt vates dulci condita lepore,"
            },
            {
                "verse": "Splendoremque addunt, immortalemque decorem"
            },
            {
                "verse": "Rebus, et ore beant sacro quaecunque reponunt."
            },
            {
                "verse": "Quod dabit Orator nudum, simplexque: Poeta"
            },
            {
                "verse": "Expoliet gravibus dictis et divite versu."
            },
            {
                "verse": "Est igitur maior bonus Oratore Poeta,"
            },
            {
                "verse": "Sublimique sedens solio, quod Apollinis arbor"
            },
            {
                "verse": "Circuit et frondes hederae bicoloris obumbrant,"
            },
            {
                "verse": "Supra Causidicos et Rhetoras eminet omnes."
            },
            {
                "verse": "Magna quidem fateor verbis, et fulmine linguae"
            },
            {
                "verse": "Orator potuit, populos commovit et urbes,"
            },
            {
                "verse": "Seditiosa gravi compressit murmura voce,"
            },
            {
                "verse": "Praecipitesque rudis turbae compescuit iras."
            },
            {
                "verse": "Non tamen id propter Cicero superabit Homerum,"
            },
            {
                "verse": "Nec te dive Maro Demosthenis ora diserti,"
            },
            {
                "verse": "Non quantum quid agat quanta potentia rebus"
            },
            {
                "verse": "Contempleris opus, sic quid qua sede locandum,"
            },
            {
                "verse": "Si cui quid iuste possis praeferre, videndum,"
            },
            {
                "verse": "Non magis est agilis saliens, Thyasosque frequentans,"
            },
            {
                "verse": "Quam pigros cuicunque gravis sopor alligat artus."
            },
            {
                "verse": "Nec, vigilans oculus languentia lumina somno"
            },
            {
                "verse": "Exuperat visu, talis mentitur elenchus"
            },
            {
                "verse": "Pelides Phrygias vicit, non Iuppiter arces."
            },
            {
                "verse": "Est igitur summo victor Iove maior Achilles."
            },
            {
                "verse": "Externo positas gentes Oriente subegit"
            },
            {
                "verse": "Magnus Alexander, quo non pervenit Iacchus"
            },
            {
                "verse": "Non tamen est ideo superis et numine Bachi"
            },
            {
                "verse": "Maior Alexander spoliato Oriente superbus."
            },
            {
                "verse": "Non maiora tamen damus Oratoribus acta."
            },
            {
                "verse": "Namque quid est, et quid sii vult Amphiona quondam"
            },
            {
                "verse": "Adiutrice lyra patriam instaurasse iacentem?"
            },
            {
                "verse": "Moenia quid sibi vult Cythara Troiana sonanti"
            },
            {
                "verse": "Crevisse, atque sono lapides ad Pergama tractos?"
            },
            {
                "verse": "Ista docent homines vatum dulcedine tractos"
            },
            {
                "verse": "Accinxisse operi, pronoque ad carmina gressu,"
            },
            {
                "verse": "Conveniens vulgus coepto indulsisse labori."
            },
            {
                "verse": "Orpheus adiutus nervus et coelibe cantu,"
            },
            {
                "verse": "Per nemorum latebras, per inhospita saxa, per agros"
            },
            {
                "verse": "Errantes hominum turbas collegit in unum,"
            },
            {
                "verse": "Vivendique modum docuit, moresque ferinos"
            },
            {
                "verse": "Abstulit, atque truces animos mollire canendo"
            },
            {
                "verse": "Coepit, et edomuit placidis fera pectora Musis:"
            },
            {
                "verse": "Divinos etiam ritus, altaria et hymnos"
            },
            {
                "verse": "Instituit, divumque novos invenit honores."
            },
            {
                "verse": "Ausus et ipse minas Pelagi superare furentis:"
            },
            {
                "verse": "Semideos inter frigente venit ad ursam."
            },
            {
                "verse": "Cecropius Vates claudo pede militat urgens"
            },
            {
                "verse": "Artifici residens animos in praelia versu,"
            },
            {
                "verse": "At placido crudum succendit Apolline Martem."
            },
            {
                "verse": "Dii veteres responsa dabant raro ore soluto:"
            },
            {
                "verse": "Saepe modis quoniam plus maiestatis et artis,"
            },
            {
                "verse": "Et plus laudis habent, isto splendore loquelae"
            },
            {
                "verse": "Attonitas hominum fallebant numina mentes."
            },
            {
                "verse": "Carminibus sacris quae non tentata fuere?"
            },
            {
                "verse": "Intactum veteres quidnam liquere Poetae?"
            },
            {
                "verse": "Terra referens plantas habitatae piscibus undae."
            },
            {
                "verse": "Aura natata avibus, flammaeque animantium inanes,"
            },
            {
                "verse": "Aethereae domus divum lucentia astra."
            },
            {
                "verse": "Divi ipsi terrae dominatores et Olympi,"
            },
            {
                "verse": "Et causae rerum altrices, quas omnipotenti"
            },
            {
                "verse": "Natura ingenio docet omnes edere partus:"
            },
            {
                "verse": "Atque Mathematicae celebratae versibus artes."
            },
            {
                "verse": "Adde hominum leges, et foedera flebilis Orci."
            },
            {
                "verse": "Adde pios pacis mores, belli adde labores."
            },
            {
                "verse": "Omnia carminibus debent, sacroque sororum"
            },
            {
                "verse": "Pieridum numero, viridi quae in margine fontis"
            },
            {
                "verse": "Castalii dulces iterant ex ordine plausus."
            },
            {
                "verse": "Inter sollicita nihil est medicamina mentis:"
            },
            {
                "verse": "Quod magis aegrotum pectus levet atque resolvat"
            },
            {
                "verse": "In nihilum curas animi grave pondus inertes"
            },
            {
                "verse": "Quam lyrae et Aonii dulcis Symphonia plectri."
            },
            {
                "verse": "Carminibus Naso curarum mitigat aestus:"
            },
            {
                "verse": "Et patriae amissos irato Caesare fines."
            },
            {
                "verse": "Carmine iacturam bis raptae coniugis Orpheus"
            },
            {
                "verse": "Temperat: et curva flagrans testudine pectus"
            },
            {
                "verse": "Mulcet et antiquos sensim dediscit amores."
            },
            {
                "verse": "Ero animum revocant studia ad meliora puellae"
            },
            {
                "verse": "Pierides, iuvenumque fluentia vota coercent."
            },
            {
                "verse": "Et qui perpetua genitor dat Iuppiter illis"
            },
            {
                "verse": "Virginitate frui, versus odere salaces."
            },
            {
                "verse": "Lascivam oderunt Venerem, iuvenesque petulcos."
            },
            {
                "verse": "Carmen amant verae sanctum et sine labe Camoenae,"
            },
            {
                "verse": "Secretoque adito gaudent, et coelibe tecto."
            },
            {
                "verse": "Semper et indocilis turbae consortia vitant."
            },
            {
                "verse": "Degenerant falsae, spurcosque sequuntur amores,"
            },
            {
                "verse": "Mollia pungentes et scenica carmina Musae."
            },
            {
                "verse": "Unde Meretriculae dici meruere habitantes"
            },
            {
                "verse": "In scenis, in fornicibus madidis tabernis."
            },
            {
                "verse": "Orator populi rebus se immiscet agendis"
            },
            {
                "verse": "Divitiis inhians, audacem vendere linguam"
            },
            {
                "verse": "Doctus, in antithetis librat pugnantia verba."
            },
            {
                "verse": "Dum sermone rotat turgentia verba superbo"
            },
            {
                "verse": "Saepe simultates tacitas, manifestaque gignit"
            },
            {
                "verse": "Saepe odia, in proprium strictos caput excitat enses."
            },
            {
                "verse": "Saucius avulsa iacet in littore dextra."
            },
            {
                "verse": "Alter apud Calabros fugiens bella aspera fluctus"
            },
            {
                "verse": "Neptunique paris sacram susceptus in aedem"
            },
            {
                "verse": "Se manibus necat ipse suis, et acerba veneno"
            },
            {
                "verse": "Fata ciet properans, mortique obit obvius ipse."
            },
            {
                "verse": "Munera tranquillus fugiens civilia Vates"
            },
            {
                "verse": "Contentusque opibus modicis, sua carmina nulli"
            },
            {
                "verse": "Vendit, et oblatos etiam non curat honores,"
            },
            {
                "verse": "Inter honoratos patres, plebemque minorem"
            },
            {
                "verse": "Gratior incedit, turbis mirantibus, atque"
            },
            {
                "verse": "Millibus e multis uni assurgentibus illi."
            },
            {
                "verse": "Nescio quid Vates divini numinis instar"
            },
            {
                "verse": "Fronte gerens oculos in se convertit et ora."
            },
            {
                "verse": "Nectar ab illius labris, et Hymetia mella"
            },
            {
                "verse": "Flumine perpetuo stillant, dicentis ab ore"
            },
            {
                "verse": "Aurati pendent proceres, patrumque corona."
            },
            {
                "verse": "Clioque, Euterpeque, Thaliaque, Melpomeneque,"
            },
            {
                "verse": "Terpsicoreque, Eratoque, Polymniaque, Uranieque,"
            },
            {
                "verse": "Calliope, haec musas forma supereminet omnes,"
            },
            {
                "verse": "Quorsumcunque petat, Vatem comitantur, et hae sunt"
            },
            {
                "verse": "Mnemosynae magnique Iovis doctissima proles."
            },
            {
                "verse": "Hae nullum sine fruge diem, sine Apolline nullum"
            },
            {
                "verse": "Tempus abire sinunt, istis retinentibus aetas"
            },
            {
                "verse": "Lentius it, tardo veniens pede cana senectus"
            },
            {
                "verse": "Membra minus frangit minus afficit annos,"
            },
            {
                "verse": "Et minus ut Lachesis deducere flamina vitae"
            },
            {
                "verse": "Desiit, ossa premit tellus, parcitque sepultis"
            },
            {
                "verse": "Vatibus amplectens venerandos leniter artus."
            },
            {
                "verse": "O mihi Castalides gratissima numina Nymphae"
            },
            {
                "verse": "Quae puerum quondam me suscepistis alendum,"
            },
            {
                "verse": "Ducite me (nam taedet agris his degere) quaeso"
            },
            {
                "verse": "Aonas in montes, date tecta silentia nobis"
            },
            {
                "verse": "Vallibus in vestris, sylvas date, cedimus alta"
            },
            {
                "verse": "Moenia Rhetoribus, moderandas cedimus urbes,"
            },
            {
                "verse": "In loca me semota procul, sepostaque longe"
            },
            {
                "verse": "Tollite nec viles inter canescere turbas"
            },
            {
                "verse": "Me sinite, errantem vestris lux ultima campis"
            },
            {
                "verse": "Me precor inveniat, studiis mea dulcibus aetas"
            },
            {
                "verse": "Laeta fluat, sacra Mesarum me ad funera ducant"
            },
            {
                "verse": "Numina post obitus, neque enim mortale Camoenis"
            },
            {
                "verse": "Numen inesse puto, me clari lucida mundi"
            },
            {
                "verse": "Atria foelicesque animas comitentur euntem."
            },
            {
                "verse": "Haec Baptista tuum super hoc certamine Vatem"
            },
            {
                "verse": "Sit cecinisse satis, Sacrae mysteria legis"
            },
            {
                "verse": "Dum docet, et parvis ingentia viribus audet."
            },
            {
                "verse": "Plura canam quando multum quaesita labentur"
            },
            {
                "verse": "Ocia, quando Deus, quando lagis astra favebunt."
            }
        ]
    ]
}