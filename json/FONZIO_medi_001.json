{
    "author": "Bartolomeo Fonzio",
    "title": "carmen Laurentio Medici",
    "url": "http://www.poetiditalia.it/texts/FONZIO|medi|001",
    "text": [
        [
            {
                "verse": "Laurentio Medici"
            }
        ],
        [
            {
                "verse": "Gloria magna tibi, Medices, est parta per orbem,"
            },
            {
                "verse": "Quod doctos omnes Marsiliumque colis."
            },
            {
                "verse": "Nuper erant Bassi tristes laceraeque Camenae,"
            },
            {
                "verse": "Nunc renovas vultus, Politiane, tuos."
            },
            {
                "verse": "Nuper sensisti, Domiti, Laurentia dona,"
            },
            {
                "verse": "Bilbilidis dubios solvere, docte, locos."
            },
            {
                "verse": "Saepe tuis opibus laetata est est Musa Philelphi,"
            },
            {
                "verse": "Munificus Naldus semper habendus eris."
            },
            {
                "verse": "Nuthius in lucem per te proferre nepotes"
            },
            {
                "verse": "Incipit et Schala nobilitate genus."
            },
            {
                "verse": "Per te candenti redimitus tempora mitra"
            },
            {
                "verse": "Gentiles celebrat numina tanta Iovis."
            },
            {
                "verse": "Per te florescit studium laudabile Pisis,"
            },
            {
                "verse": "Urbs posito veteri iam nova facta situ."
            },
            {
                "verse": "Tempora nunc tandem per te Saturnia, surgunt,"
            },
            {
                "verse": "Transcendunt veterem saecula nostra Iovem."
            },
            {
                "verse": "Ergo quibus Musa est cordi fidibusque canoris"
            },
            {
                "verse": "Aptare antiquis carmina ficta modis,"
            },
            {
                "verse": "Este alacres, nam post tot nubila tempora tandem,"
            },
            {
                "verse": "Post multos imbres emicat una dies."
            },
            {
                "verse": "Nunc surgunt artes, nunc sunt in honore poetae,"
            },
            {
                "verse": "Nunc redit in faciem Calliopea suam."
            },
            {
                "verse": "Desine, quid tantas audes contingere laudes?"
            },
            {
                "verse": "Num furis? Hic aliam poscit Apollo lyram."
            }
        ]
    ]
}