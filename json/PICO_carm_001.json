{
    "author": "Giovanni Pico della Mirandola",
    "title": "carmina",
    "url": "http://www.poetiditalia.it/texts/PICO|carm|001",
    "text": [
        [
            {
                "verse": "Ioannis Pici, Mirandulae comitis, carmina"
            }
        ],
        [
            {
                "verse": "Si qua meis, ut lector erunt, errata libellis"
            },
            {
                "verse": "Offendent aures iudiciumque tuum,"
            },
            {
                "verse": "Si nec in exculto nitor est aut gratia, versu,"
            },
            {
                "verse": "Nec varium multo flore virescit opus,"
            },
            {
                "verse": "Si rude, nec dignum domini quod scrinia linquat,"
            },
            {
                "verse": "Et iactet merita laurea serta coma:"
            },
            {
                "verse": "Sunt mihi quae veniam quovis sub iudice praestent,"
            },
            {
                "verse": "Ut prorsus culpa non sine laude vacem."
            },
            {
                "verse": "Utque ego praeteream, quod nec vitalibus ulla"
            },
            {
                "verse": "Docta soporatis repserit umbra meis,"
            },
            {
                "verse": "Nec dederit mihi Musa cavae sub vallibus Ascrae"
            },
            {
                "verse": "Cingere odorata nobile fronde caput."
            },
            {
                "verse": "Quae raucum nostrae stridorem excuset avenae,"
            },
            {
                "verse": "Inter stagnatas patria languet aquas."
            },
            {
                "verse": "Illa leves nugas docuit, calamoque palustri"
            },
            {
                "verse": "Vix tulit haec possent qualiacunque cani."
            },
            {
                "verse": "Quippe nec illa sacras lauros nec Bacchica novit"
            },
            {
                "verse": "Serta nec Aoniis flumina pota deis."
            },
            {
                "verse": "Vix dedit e corylo tenues umbrare capillos,"
            },
            {
                "verse": "Limosisque sitim pellere gurgitibus."
            },
            {
                "verse": "Quod si etiam bifidi vocali in vertice montis"
            },
            {
                "verse": "Essem laurigeras propter adultus aquas,"
            },
            {
                "verse": "Si gravidum multo gestassem numine pectus"
            },
            {
                "verse": "Oreque lusisset Calliopea meo,"
            },
            {
                "verse": "Non suffecisset coeptis mea grandibus aetas,"
            },
            {
                "verse": "Illa est censoris digna favore sui."
            },
            {
                "verse": "Pene puer quaecunque legis mea carmina lusi,"
            },
            {
                "verse": "Quando fuit nostro nullus in ore pilus."
            },
            {
                "verse": "Necdum bis denas, haec cum sint edita, messes"
            },
            {
                "verse": "Attigeram, tenerae debile mentis opus."
            },
            {
                "verse": "Prima papavereis repleta humoribus aetas"
            },
            {
                "verse": "Plurima inexperto noscere corde nequit."
            },
            {
                "verse": "Nec nisi corporea sit docte exercita in umbra"
            },
            {
                "verse": "Mens de Letheis excita surgit aquis."
            },
            {
                "verse": "Illa sub ingressu latebrosi obtunditur antri,"
            },
            {
                "verse": "Labitur unde rudi caeca iuventa pede."
            },
            {
                "verse": "Inque dies fit clara magis crescentibus annis"
            },
            {
                "verse": "Antiquae incipiens plus meminisse domus."
            },
            {
                "verse": "Et gemina attollens sese feliciter ala"
            },
            {
                "verse": "Exul adhuc patrias advolat illa plagas"
            },
            {
                "verse": "Cognatosque polos aequaleque sydus oberrat,"
            },
            {
                "verse": "Nec mortale sua compede carcer obest."
            },
            {
                "verse": "Quin luteam effringit molem moribundaque membra"
            },
            {
                "verse": "Opprimit et propria sub ditione tenet."
            },
            {
                "verse": "At mihi contigerat nondum haec victoria, nondum"
            },
            {
                "verse": "Nostra gravi fuerant corda animata deo."
            },
            {
                "verse": "Sub molli primae nabam rudis amne iuventae"
            },
            {
                "verse": "Atque hisdem pariter nunc quoque versor aquis."
            },
            {
                "verse": "Adde (quod et venia dignum est) pars temporis huius"
            },
            {
                "verse": "Utilior Phoebo sub graviore fuit."
            },
            {
                "verse": "Hanc studiis servire suis Sophia alta coegit,"
            },
            {
                "verse": "Iudicio cunctis anteferenda meo."
            },
            {
                "verse": "Nec nisi mens reliquis iam lassa horroribus ibat"
            },
            {
                "verse": "In campos, Erato desidiosa, tuos,"
            },
            {
                "verse": "Cum nimis a rigidis languescens otia chartis"
            },
            {
                "verse": "Grata faticato quaereret ingenio."
            },
            {
                "verse": "At nostrae quaecunque magis valuere lucernae,"
            },
            {
                "verse": "Versarunt Stagyri nil nisi dicta senis,"
            },
            {
                "verse": "Et quid Sicaniae sensit telluris alumnus,"
            },
            {
                "verse": "Et quid inexplicitus sensit Anaxagoras"
            },
            {
                "verse": "Atque alii quoscunque tulit foecunda vetustas,"
            },
            {
                "verse": "Sive ea Graia fuit, sive Latina fuit."
            },
            {
                "verse": "Hoc studium semper nobis preciosius, idque"
            },
            {
                "verse": "Quod fuit una mihi nunc quoque cura manet."
            },
            {
                "verse": "Est cura abstrusas rerum cognoscere causas,"
            },
            {
                "verse": "Cum veri hoc unum sit sapientis opus."
            },
            {
                "verse": "Et modo pugnantes pacis sub foedera sectas"
            },
            {
                "verse": "Ducere, et ancipites dissolvisse dolos,"
            },
            {
                "verse": "Et modo quae brevior quisquam collegit in arctum"
            },
            {
                "verse": "Effusa in plures explicuisse modos."
            },
            {
                "verse": "Quae fuerint tanti meditor primordia mundi,"
            },
            {
                "verse": "Quis faber, aut quaenam subdita materies."
            },
            {
                "verse": "Iapetioniades spirarit in aethera limo,"
            },
            {
                "verse": "An magis in veris Iuppiter Elysiis,"
            },
            {
                "verse": "Machina an aeternum victura sit, anne aliquando"
            },
            {
                "verse": "Artificis nutu dissolvenda sui,"
            },
            {
                "verse": "Quo pacto natura creet, quo cuncta resolvat,"
            },
            {
                "verse": "Praescripti leges ordinis unde datae,"
            },
            {
                "verse": "Quodlibet ut certo de semine gignitur, utque"
            },
            {
                "verse": "Fit nihil ex nihilo, nil redit in nihilum."
            },
            {
                "verse": "Contemplor, quo massa rudis formetur ab actu,"
            },
            {
                "verse": "Gignendis rebus commoda materies,"
            },
            {
                "verse": "Ut sit pene nihil, fieri tamen omnia possit,"
            },
            {
                "verse": "Ut sit foemineo mobilis ingenio,"
            },
            {
                "verse": "Ut multis lassata viris, satiata nec illa"
            },
            {
                "verse": "Appetat antiquos pellere, habere novos."
            },
            {
                "verse": "Solane frigescat, pariterque calescere possit,"
            },
            {
                "verse": "An quod natura constat utraque simul."
            },
            {
                "verse": "Nunc rata fatalis perscrutor foedera coeli,"
            },
            {
                "verse": "Nunc, avidos fugiat num levis umbra rogos."
            },
            {
                "verse": "Horrendumne aliquod regnum tellure sub ima"
            },
            {
                "verse": "Sitne aliquis nigro sub Phlegethonte deus."
            },
            {
                "verse": "Saeviat an viridi crines impexa colubro"
            },
            {
                "verse": "Tisyphone, an latret Cerberus ante fores."
            },
            {
                "verse": "Detur an incisas iterum revirere cupressus"
            },
            {
                "verse": "Et liceat Stygii bis vada nare lacus."
            },
            {
                "verse": "An tristes prohibere fabas pascique polenta"
            },
            {
                "verse": "Troianum fas sit credere Panthoidem."
            },
            {
                "verse": "An summus pater ille deum convolvat eadem"
            },
            {
                "verse": "Sydera, qua torquet tela trisulca manu."
            },
            {
                "verse": "Quid coelum impellat, quo impulsu, quidque perennem"
            },
            {
                "verse": "Vim motus nunquam deficientis agat,"
            },
            {
                "verse": "Cur Venus in medio niteat, cur aetheris udum"
            },
            {
                "verse": "Roscida possideat Cynthia vestibulum."
            },
            {
                "verse": "Cur varii Zephyro flores spirante resurgant,"
            },
            {
                "verse": "Vernantem et viridis velet amictus humum."
            },
            {
                "verse": "Sylvifragis Boreas flabris cur concita quasset"
            },
            {
                "verse": "Aequora, cur pluvias humidus Auster agat."
            },
            {
                "verse": "Quale sit id, cuius metitur palma fluentes"
            },
            {
                "verse": "Motus et stabiles irrequieta moras"
            },
            {
                "verse": "Perpetuumque virens rabido terrestria morsu"
            },
            {
                "verse": "Rodit et hic nostrum nil sinit esse diu;"
            },
            {
                "verse": "Et cum letifera passim omnia nube recondat,"
            },
            {
                "verse": "Non exoranda praecipitata rota."
            },
            {
                "verse": "Nil fore dat semper, semperve fuisse nec unquam est,"
            },
            {
                "verse": "Ante fuit semper, post quoque semper erit."
            },
            {
                "verse": "Haec et plura simul levibus non apta Camoenis"
            },
            {
                "verse": "Evigilo, hoc noster pulvere gaudet equus."
            },
            {
                "verse": "Hoc praeter quicquid, praeter spem contigit illud,"
            },
            {
                "verse": "Id natura mihi, non mihi cura dedit."
            }
        ],
        [
            {
                "verse": "Quid me nequitiae damnas? Quid dicis inertem"
            },
            {
                "verse": "Quem premat imposito pulchra puella iugo?"
            },
            {
                "verse": "Quid virides annos studiis melioribus aptos,"
            },
            {
                "verse": "Quid frangi ingenium dicis, amice, meum?"
            },
            {
                "verse": "Quod nec grande aliquid nec fortia bella capessam"
            },
            {
                "verse": "Enerventque animos carmen et umbra meos?"
            },
            {
                "verse": "Uuror amans, fateor, sunt haec mea proelia, flammas"
            },
            {
                "verse": "Nec volo nec possum dissimulare meas."
            },
            {
                "verse": "Crimen at hoc certe nostrum, si crimen amare est,"
            },
            {
                "verse": "Non ego, si spectes, sed magis alter habet."
            },
            {
                "verse": "Cogimur, est animo maior vis indita nobis,"
            },
            {
                "verse": "Quae negat arbitrio vivere quemque suo."
            },
            {
                "verse": "Illa reluctantes violento vexat ab axe,"
            },
            {
                "verse": "Illa sua mentem sub ditione tenet."
            },
            {
                "verse": "Stat fati series, stat non mutabilis ordo,"
            },
            {
                "verse": "Stant leges, vetita non licet ire via."
            },
            {
                "verse": "Condita sunt primo firmataque foedera ab aevo"
            },
            {
                "verse": "Quae rata sanxerunt tempus in omne dei."
            },
            {
                "verse": "Si sequor hanc vitam, nobis haec vita sequenda est;"
            },
            {
                "verse": "Volvit ab imperio me mea stella suo."
            },
            {
                "verse": "Illa dedit stimulos nascentique indidit ignem,"
            },
            {
                "verse": "Unde aliquid toto pectore semper amem."
            },
            {
                "verse": "Quippe suae primum cum sub velamina testae"
            },
            {
                "verse": "Spiritus aequali venit ab orbe meus,"
            },
            {
                "verse": "Libra sub aetherei veniens tunc luminis auras"
            },
            {
                "verse": "Nobile tollebat clara nitensque caput."
            },
            {
                "verse": "Proximus haerebat telluris Scorpio proles"
            },
            {
                "verse": "Saguineusque sua Mars quoque sede fuit."
            },
            {
                "verse": "Tertia Thessalicae lustrabant tecta Sagittae"
            },
            {
                "verse": "Haecque inter longi cauda Draconis erat."
            },
            {
                "verse": "Ima suae tenuit terrestris Iuppiter aulae,"
            },
            {
                "verse": "Principiumque hiemis humidus Aegoceros."
            },
            {
                "verse": "Huic puer haerebat qui dis generosa coronat"
            },
            {
                "verse": "Pocula et a gelida nomina sumpsit aqua,"
            },
            {
                "verse": "Saturnusque isdem nec non Cyllenius ales"
            },
            {
                "verse": "Sedibus excelsum tunc coluere polum."
            },
            {
                "verse": "Purpureus Titan et lumine Cypris amico"
            },
            {
                "verse": "Et sexta Pisces enituere domo."
            },
            {
                "verse": "Septimus hinc Aries sinuabat cornua longe,"
            },
            {
                "verse": "Navita Phrixeae praesidiumque fugae."
            },
            {
                "verse": "Ast ea quae nostri loca sunt praenuntia fati"
            },
            {
                "verse": "Pingebat madidis candida Luna comis,"
            },
            {
                "verse": "Et qui per medios fluctus aequorque profundum"
            },
            {
                "verse": "Devexit praedam Taurus Agenoream;"
            },
            {
                "verse": "Cara sequebatur fratrum concordia quorum"
            },
            {
                "verse": "Alterna vivit semper uterque vice."
            },
            {
                "verse": "Sublimis medio reptabat Cancer Olympo,"
            },
            {
                "verse": "Thebani tinxit qui fera tela ducis."
            },
            {
                "verse": "Huic assistebat fulvo Leo nobilis ore,"
            },
            {
                "verse": "Lucida qui meritis incolit astra suis."
            },
            {
                "verse": "Postremo recubans Astrea puella cubili"
            },
            {
                "verse": "Divinum vitae munus amica dedit."
            },
            {
                "verse": "Iudicet, Assyria qui stellas novit ab arte,"
            },
            {
                "verse": "Si mihi bella sequi, si nec amare licet."
            }
        ],
        [
            {
                "verse": "Ut furit Ogygii resonans trieterica Bacchi"
            },
            {
                "verse": "Moenas, ut attonitam numinis ardor agit,"
            },
            {
                "verse": "Sic agor infoelix, sic me male vexat amantem"
            },
            {
                "verse": "Qui mea bacchatur soevus in ossa deus."
            },
            {
                "verse": "Nulla quies misero, tantis mens saucia curis"
            },
            {
                "verse": "Angitur et tantis aestuat aegra malis."
            },
            {
                "verse": "Ista tamen placidae quis me praeponere paci"
            },
            {
                "verse": "Non putet? Omne adeo est dulce in amore malum."
            },
            {
                "verse": "Dulce mihi humentes dum captant coetera somnos,"
            },
            {
                "verse": "Insomni humentes dissecuisse genas."
            },
            {
                "verse": "Dulce mihi, medios agitat dum Cynthia currus,"
            },
            {
                "verse": "Nostra pruinoso credere membra polo."
            },
            {
                "verse": "Meque per anfractus, ne quis deprendat euntem,"
            },
            {
                "verse": "Furtivo ad caros tramite ferre lares."
            },
            {
                "verse": "Dum quae non possum dominae, do plurima posti"
            },
            {
                "verse": "Oscula, do lacrimis oscula mista meis."
            },
            {
                "verse": "Tunc iuvat afflictae deflere incommoda vitae,"
            },
            {
                "verse": "Et mea cum surdo limine fata queri,"
            },
            {
                "verse": "Donec ab Eois tollens caput aureus undis"
            },
            {
                "verse": "Fulva fuget picto Lucifer astra polo."
            },
            {
                "verse": "Astra fugat, nostros sed non fugat ille dolores,"
            },
            {
                "verse": "Convenit ad curas tempus utrunque meas."
            },
            {
                "verse": "Tempus utrunque nocet, mihi tempus utrunque nocebit,"
            },
            {
                "verse": "Dum fiant dominae mollia corda meae,"
            },
            {
                "verse": "Dum veniat blandae praenuncia caera salutis."
            },
            {
                "verse": "O mihi quos fastus, gaudia quanta dabit."
            },
            {
                "verse": "Tunc Asiae imperium, tunc sceptra potentia temnam,"
            },
            {
                "verse": "Quicquid et a rubro littore nauta vehit."
            },
            {
                "verse": "Interea incerta dum sic agitabor ab aura,"
            },
            {
                "verse": "Vexabunt animum spesque timorque meum."
            },
            {
                "verse": "Credita sic dubio quassatur cymbula ponto,"
            },
            {
                "verse": "Sic solitus buxum fune rotare puer."
            },
            {
                "verse": "At non est teneris semper mens dura puellis,"
            },
            {
                "verse": "Si qua venit sero gratia, magna venit."
            }
        ],
        [
            {
                "verse": "Nox est grata viris et nox est grata puellis,"
            },
            {
                "verse": "Blanda quibus facili spirat amore Venus."
            },
            {
                "verse": "Pergit ad optatam cupidus vir nocte puellam,"
            },
            {
                "verse": "Excipit optatum nocte puella virum."
            },
            {
                "verse": "Hinc videas utrunque queri, quod serus Hibero"
            },
            {
                "verse": "Phoebus anhelantes aequore mergat equos,"
            },
            {
                "verse": "Cynthia quod cesset tenebris obducere terras,"
            },
            {
                "verse": "Segniter et tardos increpet illa boves."
            },
            {
                "verse": "At mihi quem surda puer hic premit improbus aure,"
            },
            {
                "verse": "Nox quoque, sed causa dispare grata venit."
            },
            {
                "verse": "Illi vera quidem, dat inania gaudia nobis,"
            },
            {
                "verse": "Haec tamen ex aliqua gaudia parte iuvant."
            },
            {
                "verse": "Nam mea cum tacite surrepens lumina somnus"
            },
            {
                "verse": "Declinat fletu lumina fessa gravi,"
            },
            {
                "verse": "Optatos referunt gratissima somnia vultus,"
            },
            {
                "verse": "Somnia moestitiam pellere nata meam."
            },
            {
                "verse": "Occurrit facies facie praestantior omni,"
            },
            {
                "verse": "Quique est in toto plurimus ore decor."
            },
            {
                "verse": "Etsi non potior, videor mea vota potiri,"
            },
            {
                "verse": "Dum fallax oculos ludit imago meos."
            },
            {
                "verse": "Quin ea tunc nostros non aversatur amores,"
            },
            {
                "verse": "Procumbit gremio fessa puella meo."
            },
            {
                "verse": "Et digitos tractare datur, tractare papillas,"
            },
            {
                "verse": "Quas facile angusto clauderet orbe manus."
            },
            {
                "verse": "Conserere et molles rixas et bella videmur,"
            },
            {
                "verse": "Dum lasciva mihi dulce recusat opus."
            },
            {
                "verse": "Ultima (quis credat?) persoepe ad gaudia ventum est,"
            },
            {
                "verse": "Visus et est tremulus concrepuisse thorus."
            },
            {
                "verse": "Ast heu me miserum: fictae sub imagine formae"
            },
            {
                "verse": "Mentitur Venerem debilis umbra meam."
            },
            {
                "verse": "Quae simul ex oculis somno comitante recedit,"
            },
            {
                "verse": "Heu dolor in toto corpore maior adest."
            },
            {
                "verse": "Quin retinere amens speciem conatus inanem"
            },
            {
                "verse": "Soepe gemens dixi, Pleona siste pedem."
            },
            {
                "verse": "Siste pedem. Quo, vita, fugis? Quid perdis amantem?"
            },
            {
                "verse": "Pleona ne fugias, Pleona siste pedem,"
            },
            {
                "verse": "Ne fuge, dum saltem semel oscula figere possim,"
            },
            {
                "verse": "Dum dicam saltem, cara puella, vale."
            },
            {
                "verse": "Illa sed in tenues vanescit protinus auras,"
            },
            {
                "verse": "Hellespontiacis surdior aequoribus."
            },
            {
                "verse": "O quae coeruleam propellis praevia noctem,"
            },
            {
                "verse": "Cui rutilae gemmant rore nitente manus,"
            },
            {
                "verse": "Tam cito cur thalamo surgis renuente marito?"
            },
            {
                "verse": "Tithoni nobis cana senecta nocet."
            },
            {
                "verse": "Tu miseros iteras questus renovasque dolores,"
            },
            {
                "verse": "Et sine luce mihi lux vigilanda venit."
            },
            {
                "verse": "Hei mihi quod cruciat non est quod somnia fingunt,"
            },
            {
                "verse": "Quod iuvat, id vanum est cum tenebrisque fugit."
            },
            {
                "verse": "Sed faciat, verae sint haec praeludia nocti."
            },
            {
                "verse": "Qui ferus in nostro corde triumphat amor."
            }
        ],
        [
            {
                "verse": "Nunc Cancri octipedis brachia Cynthius"
            },
            {
                "verse": "Afflans flammifera lampade spiceam"
            },
            {
                "verse": "Aurabat Cererem, messibus utilis,"
            },
            {
                "verse": "Et Tartessiaco segnior aequore"
            },
            {
                "verse": "Immersabat equos et nitidas rotas;"
            },
            {
                "verse": "Nunc sectis trutina temporibus pari"
            },
            {
                "verse": "Condit se gremio Tethyos ocior"
            },
            {
                "verse": "Et iam pomiferum fertilis extulit"
            },
            {
                "verse": "Autumni caput, et frugiferam arbores"
            },
            {
                "verse": "Vix frontem innumero pignore sustinent;"
            },
            {
                "verse": "Nunc fervent lacubus musta fluentibus"
            },
            {
                "verse": "Et pressans madidis quem pedibus parit"
            },
            {
                "verse": "Nascentem Bromium rusticus invocat."
            },
            {
                "verse": "Iam festinat hiems horrida lubrico"
            },
            {
                "verse": "Candens colla gelu quae spoliet comis"
            },
            {
                "verse": "Sylvas et quatiat ceruleum Iovem"
            },
            {
                "verse": "Densatumque nigret nubibus aera,"
            },
            {
                "verse": "Quae fontes glaciet, quae furiet notos"
            },
            {
                "verse": "Et Thressas animas, quae pluvias agat"
            },
            {
                "verse": "Coelo praecipites et facie gravi"
            },
            {
                "verse": "Obnubat Furiis tristior omnia;"
            },
            {
                "verse": "Succedet rosea fronte Aries nitens"
            },
            {
                "verse": "Phryxeus, patulas qui revehat rosas"
            },
            {
                "verse": "Et campos variet floribus et leves"
            },
            {
                "verse": "Concentus avium suscitet arborum"
            },
            {
                "verse": "Antiqua in foliis fata querentium."
            },
            {
                "verse": "Sic semper varia et dissimili vice"
            },
            {
                "verse": "Obliqui anni homines Iuppiter admonet,"
            },
            {
                "verse": "Queis vivant miseri legibus; heu rotae"
            },
            {
                "verse": "Quam vecordis opus fidere labili."
            },
            {
                "verse": "Vos, vos o iuvenes, discite, floridum"
            },
            {
                "verse": "Ut lapsu celeri ver fugit; hispidam"
            },
            {
                "verse": "Formidate hyemem; mox capiti nives,"
            },
            {
                "verse": "Mox rugae venient vultibus invidae"
            },
            {
                "verse": "Curvatosque humeros inficient notae"
            },
            {
                "verse": "Exangues; nec erit gratia nec decor"
            },
            {
                "verse": "Qui nunc purpureis excubat in genis."
            },
            {
                "verse": "Iam divina, agite, exquirite munera,"
            },
            {
                "verse": "Quae nunquam intereant, quae decus arrogent"
            },
            {
                "verse": "Immortale sibi, quae dubias vices"
            },
            {
                "verse": "Spernant perpetuo vere nitentia."
            }
        ],
        [
            {
                "verse": "Iam veluti e specula video, tua quale per aequor"
            },
            {
                "verse": "Cymbula te celebri non sine laude vehet."
            },
            {
                "verse": "Perge igitur quo fata trahunt constanter et istam,"
            },
            {
                "verse": "Dicere si fas est, me duce carpe viam."
            },
            {
                "verse": "Praevertes mox ipse ducem; mihi gloria vinci"
            },
            {
                "verse": "(Quis credat?) quam te vincere maior erit."
            }
        ],
        [
            {
                "verse": "O pater, aeterno qui saecula volvis ab aevo,"
            },
            {
                "verse": "Qui coeli moderaris habenas,"
            },
            {
                "verse": "Tu non Dicteo crevisti parvus in antro,"
            },
            {
                "verse": "Ut vana est mentita vetustas."
            },
            {
                "verse": "Tu semper magnus, non permutabilis, altus,"
            },
            {
                "verse": "Maximus, integer omnipotensque."
            },
            {
                "verse": "Tu mortale genus, coelum Titaniaque astra"
            },
            {
                "verse": "Cunctaque verbo fatus es uno:"
            },
            {
                "verse": "Quae convexa colunt coeli, quae pallida Ditis"
            },
            {
                "verse": "Regna tenent sub nocte profunda,"
            },
            {
                "verse": "Quae terras habitant, quae lubrica in aequore vivunt,"
            },
            {
                "verse": "Quae vaga ceruleum aera complent."
            },
            {
                "verse": "Respice, si intactae pia diligis ubera matris,"
            },
            {
                "verse": "Perque tuum non fabile nomen,"
            },
            {
                "verse": "Respice praesenti perituras numine gentes,"
            },
            {
                "verse": "Quas bello Mars conficit acri."
            },
            {
                "verse": "Omnia vastantur, ferrum omnia corripit, omne"
            },
            {
                "verse": "Iam latus Ausoniae fremit armis."
            },
            {
                "verse": "Iam gemit et nimio sub pondere cymba fatiscit"
            },
            {
                "verse": "Quae Stygium amnem transvehit umbras."
            },
            {
                "verse": "Nos tua progenies, nostri miserere furoris."
            },
            {
                "verse": "In melius tot verte tumultus."
            },
            {
                "verse": "Et tu, Fortuna qui nunc meliore triumphas,"
            },
            {
                "verse": "Parce tuas extollere cristas."
            },
            {
                "verse": "Cui nunc illa favet, cras adversatur eidem:"
            },
            {
                "verse": "Instabilis dea statque fugitque."
            },
            {
                "verse": "O quantas hominum strages, heu flenda ruinis,"
            },
            {
                "verse": "Moenia quot, quot quassa iacebunt."
            },
            {
                "verse": "Quot video ruere ex alto, quot regna, quot amnes"
            },
            {
                "verse": "Mutare undas sanguine tetro."
            },
            {
                "verse": "Tu pius arcanas pater horum illabere mentes,"
            },
            {
                "verse": "Iungant coesa foedera porca."
            }
        ],
        [
            {
                "verse": "Castra licet teneant pictis fulgentia signis"
            },
            {
                "verse": "Te procul a laribus nunc, Galeote, tuis,"
            },
            {
                "verse": "Non tamen hic segnem credas me ducere vitam,"
            },
            {
                "verse": "O frater, vitae pars preciosa meae."
            },
            {
                "verse": "Nos quoque militiae certo sub iure tenemur,"
            },
            {
                "verse": "Sit melior quamvis sors mea sorte tua."
            },
            {
                "verse": "Tu sequeris Martem, sequor ipse Cupidinis arma,"
            },
            {
                "verse": "Aspera bella geris, mitia bella gero."
            },
            {
                "verse": "Tu petis armatos hostes validasque cohortes,"
            },
            {
                "verse": "Imbellis petitur nudaque nympha mihi."
            },
            {
                "verse": "Aeratas frangit fortis tibi machina portas,"
            },
            {
                "verse": "Sed mihi vel sola ianua voce patet."
            },
            {
                "verse": "Est vi cura tibi longas avertere praedas,"
            },
            {
                "verse": "Obvia fit votis sponte puella meis."
            },
            {
                "verse": "Tu cuneis hostes et coeco tramite fallis,"
            },
            {
                "verse": "Fallitur at nullis fraudibus illa mihi."
            },
            {
                "verse": "Pulsa tuos persoepe fugat tuba bellica somnos,"
            },
            {
                "verse": "Invitant somnos fila canora meos."
            },
            {
                "verse": "Tu dura requiescis humo, si, Pice, quiescit,"
            },
            {
                "verse": "Collidit nudo qui sua membra solo."
            },
            {
                "verse": "Fragrat Oronteo lectus mihi fusus amomo,"
            },
            {
                "verse": "Me tenet in tenero mollis amica sinu."
            },
            {
                "verse": "Nulla tibi rapidos pellunt umbracula soles,"
            },
            {
                "verse": "Defendit dominae me stola tensa meae."
            },
            {
                "verse": "Quin etiam medio cum sol desaevit Olympo,"
            },
            {
                "verse": "Cogeris intrepido bella subire pede."
            },
            {
                "verse": "Me iuvat argutum cantare sub arbore carmen,"
            },
            {
                "verse": "Cuius odoratas ventilet aura comas."
            },
            {
                "verse": "Dum gelidus Boreas, saevus dum detonat Eurus,"
            },
            {
                "verse": "Praecipitesque ciet nubilus Auster aquas,"
            },
            {
                "verse": "Saepe opus est structas te in proelia ducere turmas"
            },
            {
                "verse": "Nec gelidos imbres nec timuisse Notum."
            },
            {
                "verse": "Ast ego si videam glomerari nubila coelo,"
            },
            {
                "verse": "Protinus ad dominae tecta recurro meae,"
            },
            {
                "verse": "Quamque mihi denso subducunt agmine nubes"
            },
            {
                "verse": "Hanc oculis lucem reddit amica suis."
            },
            {
                "verse": "Infestis adversa petis ferus oppida flammis,"
            },
            {
                "verse": "Blanda cupidinea me face virgo petit."
            },
            {
                "verse": "Tegmine te, frater, premit aspera cassis aheno,"
            },
            {
                "verse": "Accingunt nostrum Bacchica serta caput."
            },
            {
                "verse": "Duratus Lambro thorax tua membra fatigat,"
            },
            {
                "verse": "Me toga Sidonio picta colore fovet."
            },
            {
                "verse": "Hasta tibi geritur dextra, mihi levis harundo:"
            },
            {
                "verse": "Haec variat chartas, vulnerat illa viros."
            },
            {
                "verse": "Te cruor et caedes turbant rixaeque furentes,"
            },
            {
                "verse": "Me choreae, lusus blanditiaeque iuvant."
            },
            {
                "verse": "Armatum quotiens curris galeatus in hostem,"
            },
            {
                "verse": "Tristia stant illi, tristia fata tibi."
            },
            {
                "verse": "Ast ego dilectae quotiens concurro puellae,"
            },
            {
                "verse": "Nil mihi nunc timeo, nil timet illa sibi."
            },
            {
                "verse": "Dente ferit nostros niveo lasciva lacertos"
            },
            {
                "verse": "Liventesque meo figit in ore notas."
            },
            {
                "verse": "Reddo vices, roseis do basia pressa labellis"
            },
            {
                "verse": "Purpureasque libet sollicitare genas."
            },
            {
                "verse": "Sic nos luctamur: cedit tamen illa, nec esse"
            },
            {
                "verse": "Indignum retur succubuisse mihi."
            },
            {
                "verse": "Quare maiores quamvis tua bella triumphos,"
            },
            {
                "verse": "Maxime, sint titulis, Pice, datura tuis,"
            },
            {
                "verse": "Te tamen in nostris mallem versarier armis"
            },
            {
                "verse": "Et tibi cum cara coniuge bella geri."
            }
        ],
        [
            {
                "verse": "O quisquis teneros, iuvenis, sectaris amores,"
            },
            {
                "verse": "Quisquis Acidaliae dulcia furta deae,"
            },
            {
                "verse": "Acrisioneae ne quaeras pignora turris,"
            },
            {
                "verse": "Ne custoditas amplius Inachidas."
            },
            {
                "verse": "Nox erat et tecto latitabat Cynthia vultu,"
            },
            {
                "verse": "Condiderant flammas sydera cuncta suas."
            },
            {
                "verse": "Egredior (sic iussus eram) mea limina solus,"
            },
            {
                "verse": "Hei mihi, sed nullo non renuente deo."
            },
            {
                "verse": "Perque occulta magis perque urbis inhospita furtim"
            },
            {
                "verse": "Ad dominae tendo tecta superba meae."
            },
            {
                "verse": "Ante manus praetensa vias explorat opacas,"
            },
            {
                "verse": "Ne fallat dubios umbra maligna pedes."
            },
            {
                "verse": "Solus eo atque avida fingo mihi gaudia mente,"
            },
            {
                "verse": "Et planta expensum fert taciturna gradum."
            },
            {
                "verse": "Iam prope, dilectos subiturus iamque penates,"
            },
            {
                "verse": "Iam dominae in gremio procubiturus eram,"
            },
            {
                "verse": "Cum fragor et strepitus nocturna silentia rupit,"
            },
            {
                "verse": "Armorum strepitus et fragor ille fuit."
            },
            {
                "verse": "Obstupui (neque enim notus rivalis amicae"
            },
            {
                "verse": "Ullus erat nostrae, nullus adulter erat);"
            },
            {
                "verse": "Haud mora. Nescioquis de tramite prosilit arcto"
            },
            {
                "verse": "Acer et opposita sibilat ante via."
            },
            {
                "verse": "Ad sonitum glomerata ruunt hinc agmina et inde"
            },
            {
                "verse": "Agmina belligeris vel metuenda viris."
            },
            {
                "verse": "Enituit nox aere, simul petit inde satelles"
            },
            {
                "verse": "Nudato nostrum plurimus ense caput."
            },
            {
                "verse": "Quid facerem infelix? Numeroso solus ab hoste"
            },
            {
                "verse": "Appetor, et robur dempserat omne metus."
            },
            {
                "verse": "Implorem Iovis ipse fidem? Pia brachia tendam?"
            },
            {
                "verse": "Heu vetat ipse Iovis commeminisse timor."
            },
            {
                "verse": "Instant, terribili mortem mihi voce minantur,"
            },
            {
                "verse": "Ingeminant ictus concita tela graves."
            },
            {
                "verse": "Ille manus, crus ille petit, petit impius ora"
            },
            {
                "verse": "Aut trepidum adducta cuspide pectus agit."
            },
            {
                "verse": "O quotiens, nisi me thorax texisset ahenus,"
            },
            {
                "verse": "Tinxissem sparso sanguine coesus humum."
            },
            {
                "verse": "At seu sors dederit nostra hoc, seu sydus amicum"
            },
            {
                "verse": "Militibus praesens sive Cupido suis:"
            },
            {
                "verse": "Cum premerer, cum spes superesset nulla salutis,"
            },
            {
                "verse": "Heu, heu, post vitae tanta pericla meae"
            },
            {
                "verse": "Consilio meliore usus, pede percitus acri"
            },
            {
                "verse": "Me potui e tantis eripuisse malis."
            },
            {
                "verse": "I nunc patritias et equestri stirpe puellas:"
            },
            {
                "verse": "I nunc et vanum quaere in amore decus."
            },
            {
                "verse": "Quosnam, quos illas violenter nocte sub atra"
            },
            {
                "verse": "Creditis insidias composuisse mihi?"
            },
            {
                "verse": "Vos dominam nostis generoso e sanguine nostram?"
            },
            {
                "verse": "Nostis, se quantis iactet imaginibus."
            },
            {
                "verse": "Sunt gemini fratres, et uterque est clarus, uterque"
            },
            {
                "verse": "Marte meret patriae non sine laude suae."
            },
            {
                "verse": "Fama erat (ignitum quis enim celaret amorem?)"
            },
            {
                "verse": "Illi me recipi nocte silente domi."
            },
            {
                "verse": "Visus eram illius superasse cacumina tecti,"
            },
            {
                "verse": "Visus eram ancillae scripta dedisse semel."
            },
            {
                "verse": "Movit cognatas haec tanta iniuria gentes:"
            },
            {
                "verse": "Hinc furor, hinc misero bella parata mihi."
            },
            {
                "verse": "Ut sceleris luerem commissi sanguine poenas,"
            },
            {
                "verse": "Vel magis optatus perficeretur hymen."
            },
            {
                "verse": "Durum erat in prima ferro cecidisse iuventa,"
            },
            {
                "verse": "Indignus nostro schemate, durus hymen."
            },
            {
                "verse": "Discite vos iuvenes, discrimine discite nostro,"
            },
            {
                "verse": "Quale sit hamatae nobilitatis onus,"
            },
            {
                "verse": "Quae lateant Scyllae, pereat qua saepe Charybdi"
            },
            {
                "verse": "Cymbula, quae placitis iam requierat aquis."
            },
            {
                "verse": "Ipse malo didici proprio, qui funere ab ipso"
            },
            {
                "verse": "Sum semel atque ipsis raptus ab exequiis."
            },
            {
                "verse": "Magnificae procul ite, procul, procul ite puellae,"
            },
            {
                "verse": "Et quaecunque suos foemina iactat avos."
            },
            {
                "verse": "Tunc oculos, si vestra unquam vel limina visam,"
            },
            {
                "verse": "Tartarea claudat nocte Megera meos."
            },
            {
                "verse": "Dulcius ex illa dominam tenuisse cohorte"
            },
            {
                "verse": "Quam non vir, quam non callida servat anus."
            },
            {
                "verse": "Tunc saltem potero nullo riguisse pavore"
            },
            {
                "verse": "Et bene securos carpere concubitus."
            },
            {
                "verse": "Nec cogar, Paphio ne me deprehendat in usu"
            },
            {
                "verse": "Aeratas pulsans virve paterve fores,"
            },
            {
                "verse": "Aut currus medio flammatos sistere cursu"
            },
            {
                "verse": "Aut trepidae Veneris praecipitare rotas."
            },
            {
                "verse": "Ite, ite illustres procul hinc, procul ite puellae,"
            },
            {
                "verse": "Et tumidae vestra vivite luxuria."
            },
            {
                "verse": "Huc venias et laxa sinus et aperta papillas"
            },
            {
                "verse": "In nostros Thais curre petulca sinus."
            },
            {
                "verse": "Talis erat tua, Naso, Venus talisque Tibulli"
            },
            {
                "verse": "Ultima fax, Nemesis, Delia, primus amor."
            },
            {
                "verse": "Talis quam Flaccus, talis quam Gallus amavit,"
            },
            {
                "verse": "Talis erat nostri Cynthia Callimachi."
            },
            {
                "verse": "Talis erat Pici celeberrima carmine Thais,"
            },
            {
                "verse": "Thais lascivi fama superba chori."
            },
            {
                "verse": "Vos aliae vestra cum nobilitate valete,"
            },
            {
                "verse": "Et vestrum indigno quisquis amore furit."
            }
        ],
        [
            {
                "verse": "Me vatem, si sum, fecit me Pleona: plectrum"
            },
            {
                "verse": "Illius est oculus; sum lyra; pulsat amor."
            }
        ]
    ]
}