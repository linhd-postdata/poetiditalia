{
    "author": "carmina libraria",
    "title": "Herodotus, historiae",
    "url": "http://www.poetiditalia.it/texts/CARM_LIB|hero|001",
    "text": [
        [
            {
                "verse": "eiusdem Henrici Stephani de hac editione disticho"
            }
        ],
        [
            {
                "verse": "Herodoti Latium possederat hactenus umbram,"
            },
            {
                "verse": "Nunc Latium corpus possidet Herodoti."
            }
        ],
        [],
        [
            {
                "verse": "Henrici Stephani elegeion in eos qui Herodoti historiam fabulositatis accusant"
            }
        ],
        [
            {
                "verse": "Quisquis is est vel quisquis erit quo iudice mendax"
            },
            {
                "verse": "Dicar vel nimium, vel nihil ille sapit."
            },
            {
                "verse": "Nil sapit hoc vulgo qui dicere credulus audet"
            },
            {
                "verse": "Atque levi famae pondus inesse putat."
            },
            {
                "verse": "At si quis lectis hoc ausit dicere Musis"
            },
            {
                "verse": "Quum sapit has ultra, plus satis ille sapit."
            }
        ],
        [],
        [
            {
                "verse": "eiusdem in Herodoti interpretationem a se recognitam"
            }
        ],
        [
            {
                "verse": "Qui verax propria mendax interprete lingua"
            },
            {
                "verse": "Ante fui verum nunc in utraque loquor."
            }
        ],
        [],
        [
            {
                "verse": "in Adr. Turnebi tumulum"
            }
        ],
        [
            {
                "verse": "In manes ingrata tuos haec ora feruntur"
            },
            {
                "verse": "Quod taceant a te, quae didicere loqui."
            },
            {
                "verse": "Sed reus huius agi malo carissime laudes"
            },
            {
                "verse": "Ingenii culpa quam tenuare tuas."
            },
            {
                "verse": "Ergo alii laudent: ego tantum epigrammate testor"
            },
            {
                "verse": "Laudibus haud ullum par epigramma tuis."
            }
        ],
        [],
        [
            {
                "verse": "in eundem"
            }
        ],
        [
            {
                "verse": "Cur placuit cunctis Turnebus? Cur tot amici"
            },
            {
                "verse": "Illi vix hostes unus et alter erant?"
            },
            {
                "verse": "Cur placuit cunctis? Tot linguis lingua diserta"
            },
            {
                "verse": "Totne illi potuit conciliare viros?"
            },
            {
                "verse": "Cur placuit cuncis? An quod certare videbant"
            },
            {
                "verse": "Iudicii dotes dotibus ingenii?"
            },
            {
                "verse": "Cur placuit cunctis? Cunctas placuitne quod artes"
            },
            {
                "verse": "Excoluit Graias, excoluit Latias?"
            },
            {
                "verse": "Cur placuit cunctis? An quod totusque lepores"
            },
            {
                "verse": "Spiraret totus quod lepidosque sales?"
            },
            {
                "verse": "Causae equidem sunt hae, sed haec est maxima causa:"
            },
            {
                "verse": "Hic placuit cunctis quod sibi non placuit."
            }
        ],
        []
    ]
}