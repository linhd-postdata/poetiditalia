{
    "author": "Battista Mantovano",
    "title": "in obitu Petri Nebularii",
    "url": "http://www.poetiditalia.it/texts/SPAGNOLI|petr|001",
    "text": [
        [
            {
                "verse": "IN OBITU PETRI NEBULARIIDECLAMATORIS EXIMII THRENOS"
            }
        ],
        [
            {
                "verse": "Cor miserum curis non deficientibus unquam"
            },
            {
                "verse": "Expositum, cor devotum sine fine dolori"
            },
            {
                "verse": "Tabifico, in tenuem donec redigare favillam."
            },
            {
                "verse": "Damnati ad lachrymas oculi, ad suspiria pectus,"
            },
            {
                "verse": "Guttura ad aeternos gemitus, lamentaque nunquam"
            },
            {
                "verse": "Compescenda, dies donec vos ultima solvat"
            },
            {
                "verse": "In cineres, Anima infoelix quae gaudia posthac"
            },
            {
                "verse": "Nulla potes sperare, quid hoc ultra orbe moramur?"
            },
            {
                "verse": "Quid patimur vitae genus hoc crudele et acerbum?"
            },
            {
                "verse": "Omnia in hoc duro vitae solatia casu"
            },
            {
                "verse": "Sunt deleta, obiens secum tulit omnia Petrus."
            },
            {
                "verse": "Et secum sepelit nostrum decus omne sepulcro."
            },
            {
                "verse": "Hic honor, hic nostrae prostrata est gloria gentis,"
            },
            {
                "verse": "O amor, o pietas multos mihi visa per annos"
            },
            {
                "verse": "Blanda, quid hoc fraudis? Dum te sequor, et tibi totum"
            },
            {
                "verse": "Pando animum, dum accensa tuis affectibus ardent"
            },
            {
                "verse": "Pectora, dum requiem duce te spero, ecce veneno"
            },
            {
                "verse": "Me petis, et Stygia sparsis praecordia lympha."
            },
            {
                "verse": "O humus, o longe foelix tali hospite marmor."
            },
            {
                "verse": "O lapis obrizo longe praecisior auro,"
            },
            {
                "verse": "Nobilior gemmis, melior Cythereide concha,"
            },
            {
                "verse": "Fortunate lapis, sub quo iacet illa, per omnem"
            },
            {
                "verse": "Italiam resonans doctae facundia linguae."
            },
            {
                "verse": "O cava Corycio spelunca beatior antro,"
            },
            {
                "verse": "Quae multo (tibi sunt ita mitia numina) dignum"
            },
            {
                "verse": "Corpus odoratu tegis, atque amplecteris, ora"
            },
            {
                "verse": "Illa foves, ora illa quibus divina sonabant"
            },
            {
                "verse": "Per populos factura homines oracula sanctos,"
            },
            {
                "verse": "Corda Dei toties illapsu afflata recondis,"
            },
            {
                "verse": "Et caput id, tanta quod maiestate solebat"
            },
            {
                "verse": "Nescio quid coeleste gravi praetendere vultu,"
            },
            {
                "verse": "Laetare, exulta, tibi numina et astra"
            },
            {
                "verse": "Dulcius aspirant, nobis ablata voluptas,"
            },
            {
                "verse": "In noctem conversa dies, et operta tenebris,"
            },
            {
                "verse": "Heu, heu perpetuis, olim tam splendida casu"
            },
            {
                "verse": "Stella repentino nobis lucem abstulit almam."
            },
            {
                "verse": "Si foret adversus coelum excandescere tutum"
            },
            {
                "verse": "Si fas accusare Deum, superosque levarem"
            },
            {
                "verse": "Stentoream vocem, et coelum crudele vocarem,"
            },
            {
                "verse": "Impia, et ad nostras nunquam inclinata querelas"
            },
            {
                "verse": "Numina vociferans, quae tot suspiria nocte"
            },
            {
                "verse": "Tot lamenta die non audivere precantum."
            },
            {
                "verse": "O sparsi incassum gemitus, o pectora frustra"
            },
            {
                "verse": "Tot lachrymis perfusa, genae tanto imbre madentes."
            },
            {
                "verse": "Quid prece, quid votis, quid relligione peractum est?"
            },
            {
                "verse": "Thura focis arsere, faces luxere per aras,"
            },
            {
                "verse": "Sacra litata, animi sese afflixere dolendo,"
            },
            {
                "verse": "Genua humi submissa, nihil profecimus, ipsum"
            },
            {
                "verse": "Suspicor his potuisse modis Phlegethonta moveri,"
            },
            {
                "verse": "Num fuit Euridice multum plorata marito"
            },
            {
                "verse": "Reddita? Minoi et Diti clementia maior."
            },
            {
                "verse": "Et tamen ex alto (sic nos sentire necesse est)"
            },
            {
                "verse": "Contrahe lora dolor nil non aequabile, nil non"
            },
            {
                "verse": "Dignum laude potest in nos descendere coelo."
            },
            {
                "verse": "Est igitur mors haec, mors immatura putanda"
            },
            {
                "verse": "Aequa? Salutaris? Pia? Non crudelis et atrox?"
            },
            {
                "verse": "Aequa, salutaris, pia, non crudelis et atrox,"
            },
            {
                "verse": "Illi forte fuit, cui vivere triste, et amarum"
            },
            {
                "verse": "Semper in aerumnis, cui sic ad Olympica apertum"
            },
            {
                "verse": "Regna iter est, nobis certe crudelis et atrox"
            },
            {
                "verse": "Cocyto absorptis, atque Phlegethonte sepultis."
            },
            {
                "verse": "Florebam vivente illo, passisque ferebar"
            },
            {
                "verse": "In nebulas alis Praeco fuit ille meorum"
            },
            {
                "verse": "Quotquot erant operum stimulos dabat ille canenti"
            },
            {
                "verse": "Et mihi calcar erat, quondam vocalia nostrae"
            },
            {
                "verse": "Fila lyrae, modo muta silent resoluta fathiscit"
            },
            {
                "verse": "Barbitos, et laxeta aperit testudine rimas,"
            },
            {
                "verse": "Sicut humus Phoebo geminos ineunte superbit"
            },
            {
                "verse": "Floribus apricis et multicoloribus herbis."
            },
            {
                "verse": "At cum bruma riget, gelidoque aquilone December"
            },
            {
                "verse": "Sibilat, omne decus glacialibus usta pruinis"
            },
            {
                "verse": "Exuit, et patitur duros ingloria menses."
            },
            {
                "verse": "Sic ego dum vixit mea maxima gloria Petrus,"
            },
            {
                "verse": "Laetus eram, facundus eram, cum raptus acerbo"
            },
            {
                "verse": "Funere in aeternam Eclypsim stellantia clausit"
            },
            {
                "verse": "Lumina, diriguit fracto mea robore virtus."
            },
            {
                "verse": "Langueo, ut amissis quondam frondosa capillis"
            },
            {
                "verse": "Laurus, ut excussis violata monilia gemmis."
            },
            {
                "verse": "Sicut in igne virens truncus lachrymatur et ardet,"
            },
            {
                "verse": "Sic mihi flent oculi, simul et praecordia flagrant."
            },
            {
                "verse": "Fac contusa suo faciant absynthia succo"
            },
            {
                "verse": "Grande fretum, quale est Troiam quod ab Aulide partit,"
            },
            {
                "verse": "Aequoribus istius quantum dulcescet amaror,"
            },
            {
                "verse": "Si minimum mellis superi instillaveris imbrem,"
            },
            {
                "verse": "Tantum verba meos possunt lenire dolores."
            },
            {
                "verse": "Nondum canus erat, longo neque frigidus aevo,"
            },
            {
                "verse": "Vixque quaterdenos vivendo excesserat annos."
            },
            {
                "verse": "Ast ego bissenis, cui caligantia lustris"
            },
            {
                "verse": "Lumina, debueram maturo occumbere fato,"
            },
            {
                "verse": "Debuit ille meo tales in funere planctus"
            },
            {
                "verse": "Spargere, et his nostros lachrymis profundere manes."
            },
            {
                "verse": "Impia metato volverunt ordine fata"
            },
            {
                "verse": "Officiis me fungi istius, et solvere in imbrem"
            },
            {
                "verse": "Hoc caput, atque orbam fieri sine lumine frontem."
            },
            {
                "verse": "Audebam dominari animo, cohibere querelas,"
            },
            {
                "verse": "Tantaque fraenato moderari incendia corde."
            },
            {
                "verse": "Promittebat opem virtus, prudentia primum"
            },
            {
                "verse": "Visa est hos fluctus, atque hac, contemnere Syrtes."
            },
            {
                "verse": "At postquam subita se in tempestate dolorum"
            },
            {
                "verse": "Vidit, et in rapido curarum vortice, clavum"
            },
            {
                "verse": "Perdit, et merore animus quasi turbine quodam"
            },
            {
                "verse": "Horrisono virtus, de maiestate virilis"
            },
            {
                "verse": "Decidit in planctus, et foemineos ululatus."
            },
            {
                "verse": "Scilicet affectu minor est constantia, quicquid"
            },
            {
                "verse": "Vel Stoa, vel Senecae tradent, rigidique Catones"
            },
            {
                "verse": "Praecipiant, minor est hominum prudentia sensu."
            },
            {
                "verse": "Qui negat insanit, natura potentior est."
            },
            {
                "verse": "Ite oculi lachrymas, neque parcite fletibus, isti"
            },
            {
                "verse": "Debeo vos tumulo. Spectare quid amplius unquam"
            },
            {
                "verse": "Fas vobis, nisi funestum, crudele et acerbum?"
            },
            {
                "verse": "Ipsum ego (sic etenim superi voluistis) alendum"
            },
            {
                "verse": "Suscepi, et docilis, Duce me, puer atque magistro"
            },
            {
                "verse": "Primitias habuit linguaeque elementa Latinae."
            },
            {
                "verse": "Me duce quicquid habet nova disciplina vetusque"
            },
            {
                "verse": "Hausit, et Aonii fundo tenus intima fontis"
            },
            {
                "verse": "In vada descendens sese immortalibus undis"
            },
            {
                "verse": "Lavit, et extemplo in divum se evadere sensit."
            },
            {
                "verse": "Et meus iste labor, quem post mea fata putabam"
            },
            {
                "verse": "Stare diu, et populis longum illucescere in aevum,"
            },
            {
                "verse": "Fluxit, et in morem fugitivae evanuit umbrae."
            },
            {
                "verse": "Forte lacessitum si me reminiscerer unquam,"
            },
            {
                "verse": "Vel semel in multis vitae inculpabilis annis,"
            },
            {
                "verse": "Delicto possem ardorem hunc extinguere in illo"
            },
            {
                "verse": "Forsitan. ast in me semper pius, omnia patri"
            },
            {
                "verse": "Debita persolvit, quae sors me cunque secuta est,"
            },
            {
                "verse": "Officia, et casus mecum se ingessit in omnes."
            },
            {
                "verse": "Ille meo iunctus lateri per bella, per enses,"
            },
            {
                "verse": "Per iuga, cum stridens Boreas nive candidat Alpes,"
            },
            {
                "verse": "Arva per, Icario cum sydere Iulius ardet,"
            },
            {
                "verse": "Et noctu cum rura silent, quando ignea flagrant"
            },
            {
                "verse": "Sydera, per sylvas, et per spelea ferarum,"
            },
            {
                "verse": "Emerat officiis totum me talibus. Ergo"
            },
            {
                "verse": "Debeo meme illi totum vitamque animamque"
            },
            {
                "verse": "Quicquid de Pylade, quicquid cantatur Oreste"
            },
            {
                "verse": "Et reliquis, quorum toto est amor inclytus orbe,"
            },
            {
                "verse": "Est minus, ista fides prisca omnia saecula vincit."
            },
            {
                "verse": "Aeternum lugete oculi, suspiria coelum"
            },
            {
                "verse": "Audiat, et divum veniat querimonia ad aures."
            },
            {
                "verse": "Vade anima in tenues auras, dissolvere ab isto"
            },
            {
                "verse": "Carcere, et illius vestigia quaere per orcum,"
            },
            {
                "verse": "Quaere per elysium, coelo et sydera lustra."
            },
            {
                "verse": "Vade per ambages, per quas Proserpina matrem"
            },
            {
                "verse": "Egit, et inventa nunquam disiungere ab umbra."
            },
            {
                "verse": "O pia mens, quidnam tot custodia per annos"
            },
            {
                "verse": "Membra fugis? Membra officiis exercita sanctis?"
            },
            {
                "verse": "In quibus ipsa, velut quidam Deus, illa solebas"
            },
            {
                "verse": "Per populorum animos tam grande sonantia verba"
            },
            {
                "verse": "Aedere, non poterat non immortalis haberi"
            },
            {
                "verse": "Vis ea, quae illapsu tam dulci in corda fluebat."
            },
            {
                "verse": "Nempe quod Amphion fidibus, quod praestitit Orpheus."
            },
            {
                "verse": "Tu poteras verbis linguaeque volubilis arte."
            },
            {
                "verse": "O pia mens ubi nunc habitas? Qua vesceris aura?"
            },
            {
                "verse": "Qua mundi regione erras? Puto sydera supra"
            },
            {
                "verse": "Insistens nostra ista vides mortalia regna,"
            },
            {
                "verse": "Et gravibus curis ac sollicitudine functus"
            },
            {
                "verse": "Ocia cum divis agis, et spaciaris Olympo."
            },
            {
                "verse": "Quae re cunque tenent mundi loca, respice nostras"
            },
            {
                "verse": "Has lachrymas, huc verte acies, desiste parumper"
            },
            {
                "verse": "Cum superis fari, miseram neu neglige turbam"
            },
            {
                "verse": "Quid surda es? Quid muta siles? quid nostra videris"
            },
            {
                "verse": "Nil penitus curare, tibi iam dulcia quondam,"
            },
            {
                "verse": "Colloquia? Et nihil nostras te inflectere voces?"
            },
            {
                "verse": "Quo pacto tua tecta, tuos nescire penates"
            },
            {
                "verse": "Te simulas? Ita omnino es spoliata tuorum"
            },
            {
                "verse": "Cura ita mox? Nec te pietas antiqua remordet?"
            },
            {
                "verse": "Heu quae tanta tuos caepere oblivia sensus?"
            },
            {
                "verse": "Dic mihi, nonne tui miseret te corporis? Artus"
            },
            {
                "verse": "Cur ita collapsos sine sensu et voce relinquis?"
            },
            {
                "verse": "Cur tam moesta tuis de te spectacula praebes?"
            },
            {
                "verse": "Mors nostris inimica bonis, contraria amori,"
            },
            {
                "verse": "Invida naturae, mors detestabile monstrum"
            },
            {
                "verse": "De Stygis, et Lethes, de Cocyti ac Phlegethontis"
            },
            {
                "verse": "Orta luto, procul coelo depulsa quid ausa es"
            },
            {
                "verse": "Hoc tam immane nefas? Si quid minus utile, si quid"
            },
            {
                "verse": "Incultum, rude, neglectum, vulgare fuisset,"
            },
            {
                "verse": "Servasse, caput eximium, sublime, beatum,"
            },
            {
                "verse": "Dimidium vitae vix aegre attingere passa es."
            },
            {
                "verse": "Si sua signa Myron longo emaculata labore,"
            },
            {
                "verse": "Et summa limata manu confracta repente"
            },
            {
                "verse": "Vi subita offendat, non ferre (quis ambigat?) agro"
            },
            {
                "verse": "Non poterit, neque moestitiam prodere vultu"
            },
            {
                "verse": "Voceque. Nos igitur cur non extendere luctum"
            },
            {
                "verse": "Ad tumuli licet usque diem? Quibus occidit instar"
            },
            {
                "verse": "Solis opus, divis opus immortalibus aequum?"
            },
            {
                "verse": "Longa, sed affectu brevior querimonia, nunquam"
            },
            {
                "verse": "Desinet affectus faciet querimonia finem."
            },
            {
                "verse": "O pia mens non est magnum quod poscimus, audi,"
            },
            {
                "verse": "Sume tuos iterum, sub imagine nota"
            },
            {
                "verse": "Te saltem te ostende potes ore dolorem"
            },
            {
                "verse": "Hunc placaret tuo, tristesque resolvere curas."
            },
            {
                "verse": "Forte times ne sit mihi formidabile manes"
            },
            {
                "verse": "Cernere, et exclusas membris mortalibus umbras."
            },
            {
                "verse": "Quod timeas nihil est, omni formidine maior"
            },
            {
                "verse": "Est amor, horrificum nihil esse videtur amanti."
            },
            {
                "verse": "Transformare, veni, veteremque ostende figuram."
            },
            {
                "verse": "Terrificum nihil esse potest in imagine prima,"
            },
            {
                "verse": "Quae mitis, quae blanda fuit, quali Iovis astrum"
            },
            {
                "verse": "Effigie, quali rutilat Venus aurea forma,"
            },
            {
                "verse": "Forsitan ipsa vides, quamvis amor audeat, artus"
            },
            {
                "verse": "Mortales non posse pati immortalia divum"
            },
            {
                "verse": "Ora, memor Semeles quae suffocata tuendo"
            },
            {
                "verse": "Divina (ut perhibent) in maiestate Tonantem."
            },
            {
                "verse": "Triste quid in tali, quid lamentabile casu"
            },
            {
                "verse": "Esse potest? Fracta si mens compage teneri"
            },
            {
                "verse": "Desinet bis vinclis, te te per inane sequetur."
            },
            {
                "verse": "Tecum erit, et voti compos in gaudia luctum"
            },
            {
                "verse": "Transferet, hoc illud quod mens exposcit et ardet."
            },
            {
                "verse": "Duce fuit Semele (si fabula vera) Tonantem"
            },
            {
                "verse": "Posse sequi, et membris se non potuisse teneri."
            },
            {
                "verse": "Si quis iter carpens deserta per invia fidum"
            },
            {
                "verse": "Sive ferae incursu, seu vi latronis, opaco"
            },
            {
                "verse": "In nemore amittat comitem, fert saucia casu"
            },
            {
                "verse": "Corda gravi, secum solus tabescit eundo."
            },
            {
                "verse": "Sic ego qui solus fessa idem aetate relinquor,"
            },
            {
                "verse": "Conficior curis, atque moerore fatisco."
            },
            {
                "verse": "Duximus in stimulis et in anxietatibus annos"
            },
            {
                "verse": "Hactenus, et nullum non execrabile tempus"
            },
            {
                "verse": "Vidimus elabi, nunc respirare sinebar,"
            },
            {
                "verse": "Et mea vela dabam paulo melioribus auris."
            },
            {
                "verse": "Sed ne pars, vitae ulla foret syncera tumultus,"
            },
            {
                "verse": "Ecce novus fractis in me ruit axibus aether."
            },
            {
                "verse": "O Carmele domus veterum sanctissima patrum"
            },
            {
                "verse": "Unde genus nobis fuit hic velut ardua in alto"
            },
            {
                "verse": "Vertice palma tuo, qua nec procerior ulla,"
            },
            {
                "verse": "Nec fruge utilior, viridis nec amoenior umbrae,"
            },
            {
                "verse": "Aeternum lugere potes, tibi nulla redibit"
            },
            {
                "verse": "Par fortuna, dies tantae probitatis alumnum"
            },
            {
                "verse": "Nulla feret, caput ille tuum tollebat in axes"
            },
            {
                "verse": "Aethereos, et maior eras Athlante, et Olympo."
            },
            {
                "verse": "Nunc humilem cadis in tumultum spoliatus honore"
            },
            {
                "verse": "Frondis et herbarum, squallens, incultus et asper."
            },
            {
                "verse": "O busta, o sancti cineres requiescite, donec"
            },
            {
                "verse": "Vos redigat suprema dies corpora rursum."
            },
            {
                "verse": "Foelix illa dies cum vivificata resurget"
            },
            {
                "verse": "Illa iterum facies, eademque redibit imago"
            },
            {
                "verse": "Quae prius et melior, cum mens post longa revertens"
            },
            {
                "verse": "Exilia, accipiet rursum sua membra, suumque"
            },
            {
                "verse": "Hospitium vetus agnoscet. Coelum ocyus orbes"
            },
            {
                "verse": "Circumvolve tuos, properantia currite saecla,"
            },
            {
                "verse": "Festinate dies, horae ite volucribus alis."
            },
            {
                "verse": "Interea nostris defuncta laboribus umbras"
            },
            {
                "verse": "Et divum donata choris, quando tua tantum"
            },
            {
                "verse": "Consummata valet virtus, si crimine nostro"
            },
            {
                "verse": "Videris offensum, studeas placare Tonantem."
            }
        ]
    ]
}