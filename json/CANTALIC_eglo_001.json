{
    "author": "Cantalicio",
    "title": "bucolica",
    "url": "http://www.poetiditalia.it/texts/CANTALIC|eglo|001",
    "text": [
        [],
        [
            {
                "verse": "egloga prima"
            }
        ],
        [
            {
                "verse": "Phosphorus"
            },
            {
                "verse": "Quae te, Batte, refer, properantem cogit ab oris"
            },
            {
                "verse": "Cedere causa tuis? Quae te tam dira capellas"
            },
            {
                "verse": "Tempestas agitare tuas huc iussit in Umbros?"
            },
            {
                "verse": "Qui, rogo, Tyrrhenas potuisti linquere valles,"
            },
            {
                "verse": "Colliculos fontesque sacros silvasque virentes,"
            },
            {
                "verse": "Nec non herbiferos, laetissima pascua, campos?"
            },
            {
                "verse": "Nanque ego te memini- nondum altera clauditur aestas -"
            },
            {
                "verse": "Securum pavisse pecus, noctesque diesque"
            },
            {
                "verse": "Pastorum Tuscis carmen resonare sub antris,"
            },
            {
                "verse": "Quo satyros, quo Pana simul faunosque tenebas."
            },
            {
                "verse": "Teque virum petiit quondam formosa Lycoris,"
            },
            {
                "verse": "Ad tua quum faciles properarente carmina nymphae."
            },
            {
                "verse": "Par tibi nullus erat pastorum, Batte, nec ulli"
            },
            {
                "verse": "Quam tibi plus dederat pecoris fortuna, nec aurae."
            },
            {
                "verse": "Mille boves memini stabulis te mane trahentem"
            },
            {
                "verse": "Ad vicina tuis deducere pascua rivis."
            },
            {
                "verse": "Hinc tibi balantum fuerat grex magnus, et hedos"
            },
            {
                "verse": "Centum saepe simul, centum portabat in urbem"
            },
            {
                "verse": "Crispula venales, quoties lux festa rediret,"
            },
            {
                "verse": "Inde super tarda nummosa redibat asella."
            },
            {
                "verse": "Sique domi ignavae pluviae ventique tenerent,"
            },
            {
                "verse": "Vidimus egregio texentem vimina cantu"
            },
            {
                "verse": "Praeteriisse dies inter te saepe Napeas."
            },
            {
                "verse": "Ipse equidem vereor quid te huc impellat anhelum."
            },
            {
                "verse": "Heu qualem, qualem video te, Batte, repente!"
            },
            {
                "verse": "Unde haec anxietas? Et quae tibi squalida pendet"
            },
            {
                "verse": "Barba situ! Pedibus nudis agis, ecce, capellas,"
            },
            {
                "verse": "Nec tibi villosus pendet post terga cucullus,"
            },
            {
                "verse": "Fistula non humeris, collo nec mantica, nec te"
            },
            {
                "verse": "Ferre pedum video nodis de more politum."
            },
            {
                "verse": "Batte, refer, quae causa tuos turbavit honores?"
            },
            {
                "verse": "Quae tibi causa viae? Pudeat non vera fateri:"
            },
            {
                "verse": "Forte tibi miserum pectus moerore levabo."
            },
            {
                "verse": "Battus"
            },
            {
                "verse": "O chare ante alios semper mihi, Phosphore, cunctos!"
            },
            {
                "verse": "Fidere Fortunae quenquam dementia summa est:"
            },
            {
                "verse": "Haec mutat turbatque vices, nec parcitur ulli,"
            },
            {
                "verse": "Haec humiles tegetes in celsa palatia mutat,"
            },
            {
                "verse": "Saepius haec Irum de Cosmo fecit egentem."
            },
            {
                "verse": "An non dum nostri vestras penetravit ad oras"
            },
            {
                "verse": "Fama mali, quod nuper agros vexavit Ethruscos?"
            },
            {
                "verse": "Hei mihi, quam miserum est nostras memorare ruinas,"
            },
            {
                "verse": "Phosphore! Magna tibi sunt ocia, flatque capellis"
            },
            {
                "verse": "Aura tuis nimium, nam quae sensere Sycambri"
            },
            {
                "verse": "Et Parthi Maurique simul, quae novit Eous,"
            },
            {
                "verse": "Ipse nec audisti. Miserum est quod scire requiris."
            },
            {
                "verse": "Phosphorus"
            },
            {
                "verse": "Nunc scio, Batte, Iovis modo quid sibi fulmina vellent,"
            },
            {
                "verse": "Multa quibus nostris quercus iacet obruta silvis;"
            },
            {
                "verse": "Quaeque meae cecinit villae de culmine cornix"
            },
            {
                "verse": "Ipse mala agricolis usquam ventura putabam."
            },
            {
                "verse": "Sed quae pernicies, quaenam pervasit Ethruscos"
            },
            {
                "verse": "Ira deum, quae vis hominum fuit ista furorque?"
            },
            {
                "verse": "Battus"
            },
            {
                "verse": "Impius, heu, patrios miles populatur agellos"
            },
            {
                "verse": "Praedaturque pecus nullo discrimine passim."
            },
            {
                "verse": "Milia tot nunquam classis Pelopeia muros"
            },
            {
                "verse": "Duxerat ad Phrygios, nec Cadmi moenia tantus"
            },
            {
                "verse": "Presserat armorum bello fervente tumultus,"
            },
            {
                "verse": "Invasit quantus Tyrrhena per arva colonos."
            },
            {
                "verse": "Pastorum pars magna plagas orientis adivit"
            },
            {
                "verse": "Et trepida occiduas pars commigravit ad oras,"
            },
            {
                "verse": "Magna per Illyrici fines pars mesta vagatur,"
            },
            {
                "verse": "Pars Ligurum patriam germanaque regna petivit,"
            },
            {
                "verse": "Pars pecore amisso vinclis captiva revincta est."
            },
            {
                "verse": "En ego quas cernis vix inter tela capellas"
            },
            {
                "verse": "Quattuor eripui, sed te quoque, candida coniux,"
            },
            {
                "verse": "Crispula, perdidimus, poteras quae sola dolores"
            },
            {
                "verse": "Demulcere meos, lachrymisque imponere finem!"
            },
            {
                "verse": "Phosphorus"
            },
            {
                "verse": "Peccasti nec, Batte, parum! Servare capellas"
            },
            {
                "verse": "Dum cuperes potius, rapta est tibi Crispula coniux."
            },
            {
                "verse": "Battus"
            },
            {
                "verse": "Phosphore, quid facerem? Media de nocte maritum"
            },
            {
                "verse": "Chara sequebatur; ruit impia turba repente,"
            },
            {
                "verse": "Unius ad vocem, miserae conversa capellae"
            },
            {
                "verse": "Et pecore et misso me surripuere puellam."
            },
            {
                "verse": "Illa quidem denas bis iam numerabat aristas,"
            },
            {
                "verse": "Ante alias Tuscas cunctas cantare perita;"
            },
            {
                "verse": "Ulla nec hac melius depresserat ubera palmis"
            },
            {
                "verse": "Aut ovium teneros depascere noverat agnos;"
            },
            {
                "verse": "Ulla nec aut lardo sapientius unxerat ollas,"
            },
            {
                "verse": "Aut oleo, nobis caules siquando parabat;"
            },
            {
                "verse": "Nulla magis rectum sulcum faciebat aratro,"
            },
            {
                "verse": "Nulla magis prudens ex arbore poma legebat,"
            },
            {
                "verse": "Et sola in triviis induxerat illa choreas,"
            },
            {
                "verse": "Quum te, sancta Pales, celebrabat rustica pubes;"
            },
            {
                "verse": "Denique nulla fuit toto sapientior orbe."
            },
            {
                "verse": "Haec soror Arcadici fuerat Stylphonis, et Asti"
            },
            {
                "verse": "Filia, sed Liguris veniens de gente Molorchi."
            },
            {
                "verse": "Undique pastores sponsam petiere parentes"
            },
            {
                "verse": "Arnicolae, sed me voluit solum illa maritum,"
            },
            {
                "verse": "Quam neque iam misero superest spes ulla videndi,"
            },
            {
                "verse": "Nec pecus amissum, patrios nec, Phosphore, fines."
            },
            {
                "verse": "Phosphorus"
            },
            {
                "verse": "Batte, tuas mecum paulum depone querelas!"
            },
            {
                "verse": "Si libet, his dabitur regionibus altera coniux"
            },
            {
                "verse": "Gente nec inferior, Siculos quae vincere cantus"
            },
            {
                "verse": "Audeat, et simas depascere docta capellas."
            },
            {
                "verse": "Sed, precor, haec referas nobis: quis bella superbis"
            },
            {
                "verse": "Intulit Ethruscis? Quae tantae est causa ruinae?"
            },
            {
                "verse": "Quae fuit haec vestros inter discordia cives?"
            },
            {
                "verse": "Atque hoc interea molli tua cespite fessa"
            },
            {
                "verse": "Membra leva, nam stare tibi sit, credo, molestum."
            },
            {
                "verse": "Battus"
            },
            {
                "verse": "Phosphore, quae patimur tantorum causa malorum est"
            },
            {
                "verse": "Regum dira sitis: nunc altera clauditur aestas"
            },
            {
                "verse": "Ex quo nulla novis mandavimus ordea sulcis,"
            },
            {
                "verse": "Nec licuit foetas ad pascua ducere vaccas,"
            },
            {
                "verse": "Gramina nec pecudes, nec contigit hedus hibiscum."
            },
            {
                "verse": "Phosphorus"
            },
            {
                "verse": "Qui belli sunt, Batte, duces, quae signa, quis author?"
            },
            {
                "verse": "Battus"
            },
            {
                "verse": "Ipse ovium certe tibi promptius omnia dicam"
            },
            {
                "verse": "Nomina quas habui, quam singula nomina possim"
            },
            {
                "verse": "Enumerare ducum. Belli est Florentia summa;"
            },
            {
                "verse": "Pastores unum Tyrrheni nomine dicunt"
            },
            {
                "verse": "Alfonsum Iuvenem, Calabrum cui regio servit,"
            },
            {
                "verse": "Quique Fluentinos iuravit Marte favente"
            },
            {
                "verse": "Diripuisse focos: validae sunt pectore vires,"
            },
            {
                "verse": "Est animus iuveni, bellum movet ille tremendum."
            },
            {
                "verse": "Heu quanto Tuscos discurrit milite campos,"
            },
            {
                "verse": "Quantus agit praedas! Nimium miser ille, ruenti"
            },
            {
                "verse": "Claudere qui portas ausit, vel claudere valles!"
            },
            {
                "verse": "Pastores alium Phedericum nomine dicunt,"
            },
            {
                "verse": "Hadriacis felix regnum qui terminat oris,"
            },
            {
                "verse": "Non modo quem populi trepidant, sed pontus et aether,"
            },
            {
                "verse": "Quodque magis stupeas, luscus plus prospicit Argo:"
            },
            {
                "verse": "Scis quot fronte oculos, scis quot cervice gerebat!"
            },
            {
                "verse": "Quaslibet hic Martis magna vi perdomat urbes,"
            },
            {
                "verse": "Flumina, castra, viros, pontes, castella casasque;"
            },
            {
                "verse": "Aerias arces bombo flagrante per auras"
            },
            {
                "verse": "Deiicit et nuper, quum Castellina sonarent"
            },
            {
                "verse": "Moenia, abortivos centum peperere iuvencae."
            },
            {
                "verse": "Sed quid ego haec refero tibi, Phosphore? Sat tibi Battum est"
            },
            {
                "verse": "Cernere, nam prohibet dolor his tibi plura referre."
            },
            {
                "verse": "Surgite iam miserae mecum, mea cura, capellae,"
            },
            {
                "verse": "Surgite: in exilium, quo nos fors ducet, eamus;"
            },
            {
                "verse": "Nec vobis posthac unquam mea Crispula frondes"
            },
            {
                "verse": "Excisas summa virides iactabit ab ulmo,"
            },
            {
                "verse": "Nec stipulas mollique toro susternet avenas."
            },
            {
                "verse": "Surgite, tuque vale iam, nate per omnia felix,"
            },
            {
                "verse": "Phosphore: deductis hinc me libet ire capellis."
            },
            {
                "verse": "Phosphorus"
            },
            {
                "verse": "Batte, tuam cepit quae tanta insania mentem?"
            },
            {
                "verse": "Quo, dic, ire paras? Ubi tutam figere sedem"
            },
            {
                "verse": "Ipse magis poteris quam mecum? Crevit ab annis"
            },
            {
                "verse": "Noster amor teneris! Hic hic requiescere fas est"
            },
            {
                "verse": "Iam tibi, post tantos quos dat fortuna labores."
            },
            {
                "verse": "Cernis ut obscurum complerint nubila coelum,"
            },
            {
                "verse": "Perque omnes fuscis valles nox spargitur umbris."
            },
            {
                "verse": "Est mihi quam nosti, quanvis vetus, optima coniux,"
            },
            {
                "verse": "Quae te cunque tuis quantum valet arte capellis"
            },
            {
                "verse": "Ruffa, viri nullo discrimine, laeta fovebit."
            },
            {
                "verse": "Inter pastores non est me ditior Umbros"
            },
            {
                "verse": "Nec pecoris quisquam, nec agri, nam sulcat aratrum"
            },
            {
                "verse": "Iugera mille mihi: poteris iam vivere mecum."
            },
            {
                "verse": "Batte, resume animos et quam mihi Ruffa paravit"
            },
            {
                "verse": "Ad coenam, properemus iter: scio, bullit in olla"
            },
            {
                "verse": "Caulis et immensum setosi sinciput apri."
            }
        ]
    ]
}