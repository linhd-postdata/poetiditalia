{
    "author": "Gabrio de' Zamorei",
    "title": "epistola",
    "url": "http://www.poetiditalia.it/texts/GABRIO_Z|epis|001",
    "text": [
        [
            {
                "verse": "Auribus insonuit nuper preclara poete"
            },
            {
                "verse": "Fama, velut radius solis dum lustrat opaca,"
            },
            {
                "verse": "In tenebris lucens, lucentior atque sereno"
            },
            {
                "verse": "Stella micans, clara multum prestantior inter"
            },
            {
                "verse": "Sydera Franciscus nomen. Vulgata per orbem"
            },
            {
                "verse": "Fama quidem vera est: nec enim vox publica fallit;"
            },
            {
                "verse": "Vox populi divina suos habet undique testes."
            },
            {
                "verse": "Hinc amor, hinc timor est: amor est quia tempora priscos"
            },
            {
                "verse": "In mores rediere suos. Saturnia regna"
            },
            {
                "verse": "Iam redeunt etasque suum consurgit in aurum."
            },
            {
                "verse": "Ipsa novat veterata satis con[s]umptaque reddit"
            },
            {
                "verse": "Antiquosque viros revocat: iam magnus Homerus"
            },
            {
                "verse": "Surgit et excelsi renovatur musa Maronis;"
            },
            {
                "verse": "Iam renovat Sulmo Nasonem, Corduba summum"
            },
            {
                "verse": "Lucanum renovare parat. Sed quomodo, queris?"
            },
            {
                "verse": "Exibuit natura suas cibi prodiga dotes;"
            },
            {
                "verse": "In te conspitio veteres; te summus Apollo"
            },
            {
                "verse": "Edocuit pulsare liram, tu Pergama recte"
            },
            {
                "verse": "En iterum dulcore tuo componere posses"
            },
            {
                "verse": "Et lapides cantu duros et saxa movere."
            },
            {
                "verse": "En speculum de te fecit preclara Minerva,"
            },
            {
                "verse": "Ut faciem plerumque suam formosa videret"
            },
            {
                "verse": "In te conspiticus, se seque videre iuvaret;"
            },
            {
                "verse": "Forsitan et proprio cernens caperetur amore,"
            },
            {
                "verse": "Ut de Narcisso laudanda [p]oemata dicunt."
            },
            {
                "verse": "Hinc, quoniam miranda placent, fuit ardor amorem"
            },
            {
                "verse": "Sincerum captare tuum, coniungere tecum"
            },
            {
                "verse": "Nomen amicitie: Piladem quod semper Horestes"
            },
            {
                "verse": "Sentiat esse suum, Nissus cognoscat amicum"
            },
            {
                "verse": "Eurialum in nobis, Titidem karus Ulixes."
            },
            {
                "verse": "Unde amor, inde timor: nec enim me preterit illud"
            },
            {
                "verse": "Quod sit amicitie sermo caput ordoque primus"
            },
            {
                "verse": "Principiumque boni quasi nuntius interioris."
            },
            {
                "verse": "Verba solent temptare vadum: nam nuntia cordis"
            },
            {
                "verse": "Lingua solet fore sepe sui, declarat amico"
            },
            {
                "verse": "Mentis amicitiam, vicini cauta requirit"
            },
            {
                "verse": "Auxilium quandoque manus, quo quoslibet absens"
            },
            {
                "verse": "Absentes fatiat presentes, sepe remotos"
            },
            {
                "verse": "In fatie videat, quasi coram ipsisque loquatur."
            },
            {
                "verse": "Hoc ego principio, dixi, captantis amicum"
            },
            {
                "verse": "Utar et aonio cordis loquar ipse poete"
            },
            {
                "verse": "Interiora mei vel dextera scribet amorem"
            },
            {
                "verse": "Quo sibi nodor ego; sed mecum sedulus inde"
            },
            {
                "verse": "Parvus mente timens [ce]pi dubitare poete"
            },
            {
                "verse": "Scribere me tanto, quasi ut formica leoni"
            },
            {
                "verse": "Scribens aut aquile generose parva cicada."
            },
            {
                "verse": "Sentio me minimum, te summum; sentio recte"
            },
            {
                "verse": "Numen inesse cibi, cibi Pieridesque favere."
            },
            {
                "verse": "Hec ego dum mecum sol[e]rti mente retracto,"
            },
            {
                "verse": "Lingua timet, trepidatque manus, timor omnia difert:"
            },
            {
                "verse": "Nam timeo pelago navem committere parvam,"
            },
            {
                "verse": "Ne vitio naute tumidis mergatur in undis,"
            },
            {
                "verse": "Et timeo arboreas armatus scandere silvas"
            },
            {
                "verse": "Et sine subsidiis allarum forte volando"
            },
            {
                "verse": "Aerias temptare vias er villis, inermis"
            },
            {
                "verse": "Surgere in armatum vel aperto pectore acutis"
            },
            {
                "verse": "Credere me gladiis, [im]bellis bella movere."
            },
            {
                "verse": "Vicit [am]or, iussitque m[an]um [producere pennam]."
            },
            {
                "verse": "Prebeat et testem sese mitentis amici"
            },
            {
                "verse": "Cordis et ingenti parvum promitat amicum."
            },
            {
                "verse": "Ergo cibi, magne, pauper mea litera missa"
            },
            {
                "verse": "Leta venit, vacuus sicut solet esse viator,"
            },
            {
                "verse": "Autoremque suum quamvis sit parvulus offert"
            },
            {
                "verse": "Et rogat ut karos admitas inter amicos,"
            },
            {
                "verse": "Nec dedigneris munus ti dives egentis."
            },
            {
                "verse": "Exiguum in parvo magnum est, quod denique magnum"
            },
            {
                "verse": "Est nichil in magno; distinguit munera tantum"
            },
            {
                "verse": "Conditio dantis, modicum magnumque datum sit."
            },
            {
                "verse": "Deprecor ut, sicut coniungitur utraque nostri"
            },
            {
                "verse": "Litera, vicinas ut habent [et] in ordine sedes,"
            },
            {
                "verse": "Sic vicinus amor, sic sintque fidelia corda;"
            },
            {
                "verse": "Litera vestra tamen procedit in ordine recto,"
            },
            {
                "verse": "Sed mea subsequitur: sic sit quod in ordine primus"
            },
            {
                "verse": "Tu sis, teque sequar; fias tu maior amicus"
            },
            {
                "verse": "Simque minor, tuque alter e[g]o: sit velle duobus"
            },
            {
                "verse": "Unum sitque etiam sic unum nolle duobus."
            },
            {
                "verse": "Oro deos, quibus est in cunctis summa potestas,"
            },
            {
                "verse": "Ut tibi perpetuam dent famam: gloria vatum"
            },
            {
                "verse": "Sit tibi perpetuo, nullum [mo]ritura per evum."
            }
        ]
    ]
}