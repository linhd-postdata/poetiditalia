{
    "author": "carmina libraria",
    "title": "Iohannes Tortellius, commentariorum grammaticorum de ortographia",
    "url": "http://www.poetiditalia.it/texts/CARM_LIB|tort|001",
    "text": [
        [
            {
                "verse": "eiusdem Hieronymi carmen in primi impressoris commendationem"
            }
        ],
        [
            {
                "verse": "Tingere dispositis chartas quicumque metallis"
            },
            {
                "verse": "Coepit et insignes edidit aere notas,"
            },
            {
                "verse": "Mercurio genitore satus genitrice Minerva"
            },
            {
                "verse": "Praeditus aethereae semine mentis erat"
            },
            {
                "verse": "Non illum Cereris, non illum cura Lyaei,"
            },
            {
                "verse": "Terrenae tenuit non opis ullus amor."
            },
            {
                "verse": "Copia librorum cupidis modo rara Latinis,"
            },
            {
                "verse": "Cum foret auspiciis illius ampla venit."
            },
            {
                "verse": "Improbus innumeris librarius ante talentis"
            },
            {
                "verse": "Quod dabat exigua nunc stipe vendit opus."
            },
            {
                "verse": "Historiae venere Titi; se Plinius omni"
            },
            {
                "verse": "Gymnasio iactant Tullius atque Maro."
            },
            {
                "verse": "Nullum opus, o nostri felicem temporis artem:"
            },
            {
                "verse": "Celat in arcano bibliotheca situ."
            },
            {
                "verse": "Quem modo rex, quem vix princeps modo rarus habebat,"
            },
            {
                "verse": "Quisque sibi librum pauper habere potest."
            },
            {
                "verse": "Redditus haec etiam nuper Tortellius arte"
            },
            {
                "verse": "Plurimus exscribas qua ratione docet."
            },
            {
                "verse": "Hunc eme qui lingua cultus cupis esse latina;"
            },
            {
                "verse": "Hunc eme grammaticus qui cupis esse bonus."
            },
            {
                "verse": "Quae geminanda notis fuerit tibi syllaba, simplex"
            },
            {
                "verse": "Quaeve sit exilis densave doctus eris."
            },
            {
                "verse": "Post modo qui fuerit grato si commodus usu:"
            },
            {
                "verse": "Has memor assiduis plausibus ede preces"
            },
            {
                "verse": "Artifici semper faveant pia numina sancto"
            },
            {
                "verse": "Utilis, effluxit cuius ab arte liber."
            }
        ]
    ]
}