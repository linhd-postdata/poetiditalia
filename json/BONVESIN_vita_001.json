{
    "author": "Bonvesin da la Riva",
    "title": "vita scolastica",
    "url": "http://www.poetiditalia.it/texts/BONVESIN|vita|001",
    "text": [
        [
            {
                "verse": "Hic rudium primo vivendi forma docetur,"
            },
            {
                "verse": "Postmodo doctorum, denique finis erit."
            },
            {
                "verse": "Criste, veni remoque tuo succurre benignus,"
            },
            {
                "verse": "Transfretet ad portus navis ut ista suos."
            },
            {
                "verse": "Ut per grammaticam sapiencia possit haberi,"
            },
            {
                "verse": "Hic claves, lector, dat tibi quinque liber."
            },
            {
                "verse": "Clavibus hiis quisquis reseraverit ostia quinque,"
            },
            {
                "verse": "Inveniet cameram, qua cathedrata sedet,"
            },
            {
                "verse": "Reginam cernet nitido velamine comptam,"
            },
            {
                "verse": "Aspectu miram, virginitate meram."
            },
            {
                "verse": "Virtutum numero sociatam cernere quibit,"
            },
            {
                "verse": "Veri thesauri fertilitate gravem."
            },
            {
                "verse": "Hec radians fuscos homines radiare laborat,"
            },
            {
                "verse": "Ditat mendicos et dape replet eos."
            },
            {
                "verse": "Nobilitat viles, miseros relevare videtur,"
            },
            {
                "verse": "Eius amatores ornat, honorat, amat,"
            },
            {
                "verse": "Adiuvat, hortatur, minimos facit esse potentes,"
            },
            {
                "verse": "Liberat et nunquam, fida, relinquit eos."
            },
            {
                "verse": "Vitam securam prestat viciumque repellit"
            },
            {
                "verse": "Et dignos illos laudibus esse facit."
            },
            {
                "verse": "Clavibus ergo meis cameram reserare parato,"
            },
            {
                "verse": "Ut tua sit dictis bursa repleta bonis."
            },
            {
                "verse": "Mente timere Deum pura primaria clavis"
            },
            {
                "verse": "Est, sine quo stabilis gracia nulla datur."
            },
            {
                "verse": "Dupliciter Dominus sincera mente timetur"
            },
            {
                "verse": "Despiciendo malum, percipiendo bonum."
            },
            {
                "verse": "Errores igitur fugias et stato fidelis,"
            },
            {
                "verse": "Nam valet absque fide nemo placere Deo."
            },
            {
                "verse": "Neglector fidei peior quam demon habetur,"
            },
            {
                "verse": "Credit enim demon, sed caret ille fide."
            },
            {
                "verse": "Catholicus constans igitur nullatenus here,"
            },
            {
                "verse": "Ut fundamentum sit tibi vera fides."
            },
            {
                "verse": "Postmodo despicias meditamina cordis iniqua."
            },
            {
                "verse": "Cor bene correctum fertile gignit opus."
            },
            {
                "verse": "Intima si forsan tentacio vana subintret,"
            },
            {
                "verse": "Ocia sperne, legas, aut operare bonum,"
            },
            {
                "verse": "Aut moveare citus, quo sic tentamina vincas."
            },
            {
                "verse": "Obstes principio, postmodo victor eris."
            },
            {
                "verse": "Sic obstes, ad cor ne serpat iniqua voluptas,"
            },
            {
                "verse": "Peccati spoliet ne mora longa domum."
            },
            {
                "verse": "Tota sit in Domino fervens intencio cordis,"
            },
            {
                "verse": "Ut discas, quicquid discis, honore Dei."
            },
            {
                "verse": "Fac tibi proponas, quod sic operaberis artem,"
            },
            {
                "verse": "Quod Dominus per te glorificatus erit."
            },
            {
                "verse": "Proposito tali dabitur tibi gracia maior,"
            },
            {
                "verse": "Sic et abundanti dogmate dignus eris,"
            },
            {
                "verse": "Tucius in studio vives. migraveris et si,"
            },
            {
                "verse": "Interea liber spiritus astra petet."
            },
            {
                "verse": "Eloquio sapiens discreto dirige linguam."
            },
            {
                "verse": "Lingua, licet mollis, frangere dura potest."
            },
            {
                "verse": "Lingua tibi non sit detractrix, subdola, vana,"
            },
            {
                "verse": "Grandis, adulatrix, falsa, superba, loquax."
            },
            {
                "verse": "Non ea blasphemet, maledicat et arroget umquam."
            },
            {
                "verse": "Promere clamosos respuat illa sonos."
            },
            {
                "verse": "Non discors, audax, non germinet aspera lites,"
            },
            {
                "verse": "Non sit mortifere causa maligna rei."
            },
            {
                "verse": "Turpia non promat, non derisoria verba,"
            },
            {
                "verse": "Non periuratrix, non positiva mali."
            },
            {
                "verse": "Non cito tristicie nova sit narrare parata,"
            },
            {
                "verse": "Non testis falsi nomen in ore sonet."
            },
            {
                "verse": "Non det sermones, ubi non prodesse videbit,"
            },
            {
                "verse": "Nam coram porcis nil preciosa valent."
            },
            {
                "verse": "Sit pocius verax, humilis, discreta, modesta,"
            },
            {
                "verse": "Sit fructum pariens, dulcis, honesta, pia."
            },
            {
                "verse": "In multis paciens, benedicens, tota faceta,"
            },
            {
                "verse": "Sit consolatrix et nova leta ferens."
            },
            {
                "verse": "Inter discordes properate mitiget iram"
            },
            {
                "verse": "Ac inter socios sit positiva boni."
            },
            {
                "verse": "Sepe bonum laudet, sapienter crimina culpet,"
            },
            {
                "verse": "Tempore sit sterilis, tempore feta suo."
            },
            {
                "verse": "Sepe sacerdoti proprio tua crimina pandat,"
            },
            {
                "verse": "Sepe tuo Domini nomen in ore sonet."
            },
            {
                "verse": "Plus tua quam genti Domino fac verba placere,"
            },
            {
                "verse": "Non cunctis verbis reddere verba velis."
            },
            {
                "verse": "Que tibi secrete dicuntur, clausa teneto,"
            },
            {
                "verse": "Alter ni forsan Curius esse velis."
            },
            {
                "verse": "Non indiscrete sociorum crimina pandas,"
            },
            {
                "verse": "Multociens odium verba iocosa movent."
            },
            {
                "verse": "Quicquid dicatur, resonet responsio dulcis,"
            },
            {
                "verse": "Tempore sermo quoque prestat amarus opem."
            },
            {
                "verse": "Multiplicat caros vox dulcis, mitigat hostes,"
            },
            {
                "verse": "Lingue dulcedo dira venena fugat."
            },
            {
                "verse": "Abiectis viciis iustos operabere mores."
            },
            {
                "verse": "Non solis verbis sufficit esse bonum."
            },
            {
                "verse": "Vitam deducas humilem vitando superbam,"
            },
            {
                "verse": "Non iracunde, sed pacienter eas."
            },
            {
                "verse": "Ad iuga doctrine qui vult se dedere recte,"
            },
            {
                "verse": "In forma servi flectere colla paret."
            },
            {
                "verse": "Gracia vult humiles, odit divina superbos."
            },
            {
                "verse": "Hos premet Omnipotens ac relevabit eos."
            },
            {
                "verse": "Postquam Luciferum meditata superbia stravit,"
            },
            {
                "verse": "Quis per eam merito iam relevatus erit?"
            },
            {
                "verse": "Cor tumidum feriens sapiencia vera refutat,"
            },
            {
                "verse": "Digne dante Deo mite subintrat ea."
            },
            {
                "verse": "Vindictam querit, sapientum dogmata frangit,"
            },
            {
                "verse": "Cor premit ira frequens consiliumque negat."
            },
            {
                "verse": "Ne sis rixosus, contendens, invidus, asper,"
            },
            {
                "verse": "Immo pacificus, invidiosus, amans."
            },
            {
                "verse": "Est ubi turbamen, discendi forma fugatur."
            },
            {
                "verse": "Carpere doctrinam corda quieta valent."
            },
            {
                "verse": "Si tua doctrine sint vasa capacia multe,"
            },
            {
                "verse": "Non hinc te iactes, sed tua corda premas!"
            },
            {
                "verse": "Ne sis arrogitans ceu clericus ille superbus,"
            },
            {
                "verse": "Mens erat omnino cuius in \"ergo\" tumens."
            },
            {
                "verse": "Post mortem proprio comparuit ille magistro,"
            },
            {
                "verse": "Tartara cui fastu se subiisse tulit."
            },
            {
                "verse": "Doctoris palmam sudoris gutta foravit,"
            },
            {
                "verse": "Discipulum testans igne perire gravi."
            },
            {
                "verse": "A Domino noscas quod habes. benefeceris et si,"
            },
            {
                "verse": "Te laudent alii, mitis et ipse tace!"
            },
            {
                "verse": "Cum possis eciam socios superare, caveto,"
            },
            {
                "verse": "Posse quidem satis est, velle nocere malum."
            },
            {
                "verse": "Verbis ingratis igitur vel quolibet actu"
            },
            {
                "verse": "Non contra socios dira venena geras!"
            },
            {
                "verse": "Non est expediens, iniuria querat ut omnis"
            },
            {
                "verse": "Vindictam, fieri si quoque iure queat."
            },
            {
                "verse": "Omnem luxuriam fugiat, qui discere gliscit,"
            },
            {
                "verse": "Cum fetore quidem non bene iunctus odor."
            },
            {
                "verse": "Dedecet in fedis preciosa sciencia vasis,"
            },
            {
                "verse": "Stercore thesaurus nobilis esse dolet."
            },
            {
                "verse": "Ut doctus fias, mulierum cesset amamen,"
            },
            {
                "verse": "Doctrine zelo carneus obstat amor."
            },
            {
                "verse": "Spiritus et corpus mulierum putret amore,"
            },
            {
                "verse": "Mens alienatur negligiturque Deus."
            },
            {
                "verse": "Virtutes, mores, es, vires, gracia, fama,"
            },
            {
                "verse": "Visus, lucra, decus diminuuntur eo."
            },
            {
                "verse": "Ex tanto vicio consurgunt crimina, lites,"
            },
            {
                "verse": "Ire, bella, focus, fama pudenda nimis,"
            },
            {
                "verse": "Cedes, rusticitas, obprobria, dedecus, ausus,"
            },
            {
                "verse": "Derisus, damnum, falsificata fides,"
            },
            {
                "verse": "Corporis ac anime pestis, corrupcio, fetor,"
            },
            {
                "verse": "Pauperies, levitas, denique multa mala."
            },
            {
                "verse": "Pervagus hinc fit homo, lascivus, prodigus, amens."
            },
            {
                "verse": "Totus ad hoc datus est, cetera peius agit."
            },
            {
                "verse": "Quam fortes, iustos, sapientes femina stravit!"
            },
            {
                "verse": "Quod Samsone, David et Salomone patet."
            },
            {
                "verse": "Absit amor turpis, sed plus Sodomitica sordes,"
            },
            {
                "verse": "Fetorem Domino dans super omne scelus."
            },
            {
                "verse": "Hoc speciale scelus Dominus plus vindicat ipse,"
            },
            {
                "verse": "Crimen ob hoc urbes quinque ruere simul."
            },
            {
                "verse": "In qua nocte fuit Cristus de Virgine natus,"
            },
            {
                "verse": "Quilibet interiit tunc Sodomita simul."
            },
            {
                "verse": "Vult Augustinus: scelus est cum matre cubare,"
            },
            {
                "verse": "Contra naturam plus sibi peccat agens."
            },
            {
                "verse": "Ergo precipue caveas a crimine tanto,"
            },
            {
                "verse": "Dignus comburi ni fore forte velis."
            },
            {
                "verse": "Et caveas nunquam socio sociabere tali."
            },
            {
                "verse": "Actorem fedum ceu fugis, acta fuge."
            },
            {
                "verse": "Sis igitur castus sermonibus, actibus intus."
            },
            {
                "verse": "In te conperiat digna, sophia locum."
            },
            {
                "verse": "Cerne, voluptati ne sit gula dedita multe,"
            },
            {
                "verse": "Que non doctrine, ventris amica manet."
            },
            {
                "verse": "Extollit carnem, terit es, cor supprimit illa,"
            },
            {
                "verse": "Dat stimulum carni, multa tacenda gerit."
            },
            {
                "verse": "Impinguat ventrem, dat somnum datque podagram,"
            },
            {
                "verse": "Multis morborum causa necisque fuit."
            },
            {
                "verse": "Hec pellem fulgere facit, cor reddit opacum,"
            },
            {
                "verse": "Preparat et pinguem vermibus illa cibum."
            },
            {
                "verse": "Precipitavit Adam, paradisi sede virentis,"
            },
            {
                "verse": "A patriis Esau depulit illa bonis."
            },
            {
                "verse": "Discipuli formam renuit pecorisque resumit,"
            },
            {
                "verse": "Ventri vel stomacho qui sua corda dedit."
            },
            {
                "verse": "Sint procul ebrietas et crapula, discere si vis!"
            },
            {
                "verse": "Ut discas, discas ponere frena gule!"
            },
            {
                "verse": "Discipuli quidam comedonum nomine digni"
            },
            {
                "verse": "Sunt, quibus est visa lectio crebra gule."
            },
            {
                "verse": "Pastibus hiis certis non sufficit esse refectos,"
            },
            {
                "verse": "Aut in ir aut gremiis aut erit ore cibus."
            },
            {
                "verse": "Hiis locus et tempus studii sunt dedita ventri,"
            },
            {
                "verse": "Hiis et brutorum regula sola placet."
            },
            {
                "verse": "Hii non discipulis, cum porcis esse merentur,"
            },
            {
                "verse": "Hii non esse scolis, immo merentur haris."
            },
            {
                "verse": "Sobrietas igitur tibi sit potuque ciboque,"
            },
            {
                "verse": "Namque levi stomacho discere plura potes."
            },
            {
                "verse": "Quantumcunque potes, ieiunia debita serves,"
            },
            {
                "verse": "Tempore cum tener es, disce timere Deum."
            },
            {
                "verse": "Non lato lecto, non molli veste potiri"
            },
            {
                "verse": "Cures, dum membris non nimis obsit hiems."
            },
            {
                "verse": "Si tibi corporei sit cura superflua comptus,"
            },
            {
                "verse": "Signum lascivi, non sapientis id est."
            },
            {
                "verse": "Alea vitetur, ludi simul usus et omnis,"
            },
            {
                "verse": "Nam nocet id bursis et vaga corda facit."
            },
            {
                "verse": "A studiis reliquis alienat corda scolaris,"
            },
            {
                "verse": "Virtutes, mores consiliumque fugat."
            },
            {
                "verse": "Blasphemare Deum docet et turbare penates,"
            },
            {
                "verse": "Desperare facit dat misereque mori."
            },
            {
                "verse": "Privat, sternit opes, viciat, scelus omne ministrat,"
            },
            {
                "verse": "Furta docet, predas luxuriamque simul."
            },
            {
                "verse": "Sepe fit, ut gladius quam plures iudicis inde"
            },
            {
                "verse": "Exicio merito subdere colla petat."
            },
            {
                "verse": "Ergo tibi caveas predicto prorsus abusu,"
            },
            {
                "verse": "Ne mala, peiora, pessima damna feras."
            },
            {
                "verse": "Te rursus moneo crebras vitare coreas,"
            },
            {
                "verse": "Cordis ut a studio non vagitetur amor."
            },
            {
                "verse": "Usu cor vanum reddunt spectacula vana,"
            },
            {
                "verse": "Fundamen stabile fert studiosus amor."
            },
            {
                "verse": "Hec sub luxurie vicio predicta tenentur,"
            },
            {
                "verse": "Que nisi vitentur, litus arare petis."
            },
            {
                "verse": "Fac, ne sis cupidus, fugias quoque nomen avari,"
            },
            {
                "verse": "In quo verus amor nescit habere locum."
            },
            {
                "verse": "Non Deus eius amor nec homo, sed bursa repleta,"
            },
            {
                "verse": "Ac e converso vix amat ullus eum."
            },
            {
                "verse": "Non alius deus est nisi sola, pecunia servo,"
            },
            {
                "verse": "Ardenter petit hanc, orat, honorat, amat."
            },
            {
                "verse": "Corporis ac anime proprie neglexit amorem,"
            },
            {
                "verse": "Hec paradisus ei, gloria, vita, salus."
            },
            {
                "verse": "Hanc cumulare studet, hanc est sua cura tenere,"
            },
            {
                "verse": "Pro nihilo reputat omnia preter eam."
            },
            {
                "verse": "Nunquam thesauro tristis saciatur avarus,"
            },
            {
                "verse": "Potibus hydropicus, ariditate focus."
            },
            {
                "verse": "Non habet hunc mundum nec sperat habere futurum,"
            },
            {
                "verse": "Res mala, spes peior, pessima pena sequens."
            },
            {
                "verse": "Hic non mendicos nec amicos noscit egentes,"
            },
            {
                "verse": "Odit eos, crudus, non miseretur eis."
            },
            {
                "verse": "Cum debet, nimis est aliis expendere parcus,"
            },
            {
                "verse": "Cum quis eum pascit, munere largus erit."
            },
            {
                "verse": "Hic propter bursam falsus, periurus, iniquus,"
            },
            {
                "verse": "Discors, detractor, non caret arte doli,"
            },
            {
                "verse": "Proditor, ingratus, villanus et absque rubore,"
            },
            {
                "verse": "Corporis ac animi vim mulieris habet."
            },
            {
                "verse": "Non est egregius, sapiens nec dignus honore,"
            },
            {
                "verse": "Utilis haud mundo, non sibi nonque Deo."
            },
            {
                "verse": "Hoc facit, ut capiat bona, si qua parare videtur,"
            },
            {
                "verse": "Non hominis nomen, demonis immo meret."
            },
            {
                "verse": "Hoc vicio multos iam desperasse refertur,"
            },
            {
                "verse": "Qui proprie demum causa fuere necis."
            },
            {
                "verse": "Prodidit hinc Cristum Iudas, se Crassus et ipsum."
            },
            {
                "verse": "Ustus aque guttam dives habere nequit."
            },
            {
                "verse": "Ut per luxuriam mundum iam perdidit equor,"
            },
            {
                "verse": "Sic per avariciam destruet ignis eum."
            },
            {
                "verse": "Hanc igitur fugias, ut dignus dogmate fias."
            },
            {
                "verse": "Hanc fuge, quam bonitas, quam fugit omnis honor."
            },
            {
                "verse": "Non cupias aliena, tibi sis salvus ubique,"
            },
            {
                "verse": "Contentus rebus fac pociare tuis."
            },
            {
                "verse": "Non te paupertas hortetur furta, rapinas,"
            },
            {
                "verse": "Infamis pauper stercore stercus erit."
            },
            {
                "verse": "Pauperiem tollit de stercore fama refulgens,"
            },
            {
                "verse": "Vita sed infamis prorsus ad ima ruit."
            },
            {
                "verse": "Sis igitur largus, velut expedit et potes ipse,"
            },
            {
                "verse": "Sic bonus, egregius sicve facetus eris."
            },
            {
                "verse": "Largus solvendo, cum debes, largus emendo"
            },
            {
                "verse": "Libros et quicquid tu tibi noscis opus,"
            },
            {
                "verse": "Largus honorando socios propriumque magistrum,"
            },
            {
                "verse": "Pauperibus largus, largus honore tuo."
            },
            {
                "verse": "Qui solidum solvat, nummus bene traditur illi,"
            },
            {
                "verse": "Denarius nummos tempore mille valet."
            },
            {
                "verse": "Largus doctrinam, decus, es de iure meretur,"
            },
            {
                "verse": "Hunc Deus ac homines, est quia liber, amant."
            },
            {
                "verse": "Qui miseret miseris, Dominus miserebitur illi,"
            },
            {
                "verse": "Dat, dabitur celum, mundus hic eius erit."
            },
            {
                "verse": "Dum vixit dives, dare noluit, indiget at nunc,"
            },
            {
                "verse": "Nec guttam reperit, qui sibi mittat aque."
            },
            {
                "verse": "Econtra miserans, quoniam dabat ipse, Thobias"
            },
            {
                "verse": "Gaudia nunc factus celica, dives habet."
            },
            {
                "verse": "Quid des, cui, largus, qui, quantum, cur, ubi, quando,"
            },
            {
                "verse": "Discrete videas, ut sapienter agas,"
            },
            {
                "verse": "Nam nisi discrete, non largus, prodigus immo."
            },
            {
                "verse": "Est leve largiri, sed racione grave."
            },
            {
                "verse": "Hec rursus documenta tibi mea bursa ministrat,"
            },
            {
                "verse": "Fac pariant fructum lecta legenda bonum."
            },
            {
                "verse": "Avertas oculos, ne sint ad inania prompti."
            },
            {
                "verse": "Cor vanum capitis lumina vana notant."
            },
            {
                "verse": "Stultis non cures intendere vocibus aures,"
            },
            {
                "verse": "Deliciis numquam sit data lingua nimis."
            },
            {
                "verse": "Non manus ad tactus inhonestos prompta feratur,"
            },
            {
                "verse": "Olfandi ponas naribus ipse modum."
            },
            {
                "verse": "Omnes ad celum studeas intendere sensus,"
            },
            {
                "verse": "Ut digne celi sic repleare bonis."
            },
            {
                "verse": "Cum sociis sapiens non conversabere vanis,"
            },
            {
                "verse": "Usu vilescit res bona iuncta malis."
            },
            {
                "verse": "Infames socios opus est vitare bonorum,"
            },
            {
                "verse": "Nam quales socios, talis haberis, habes."
            },
            {
                "verse": "Si fidos reperis, sapientes, moribus aptos,"
            },
            {
                "verse": "Hos pro thesauro te penes ipse tene."
            },
            {
                "verse": "Et decus et lucrum bona conversacio prestat,"
            },
            {
                "verse": "Usu plus claret res bona iuncta bonis."
            },
            {
                "verse": "Pauperibus large sociis elemosina detur,"
            },
            {
                "verse": "Ceu potes, ac aliis hic quoque pone modum."
            },
            {
                "verse": "Lapsis, turbatis, pravis, dubitantibus, egris"
            },
            {
                "verse": "Trade manum, mel, fel, consule, profer opem."
            },
            {
                "verse": "Iratis, rudibus, provectos, moribus aptos,"
            },
            {
                "verse": "Cede locum, prosis, consule, sepe proba."
            },
            {
                "verse": "Cunctis deservi sociis - est quando necesse -"
            },
            {
                "verse": "Illis precipue, quos bona fama probat."
            },
            {
                "verse": "Fac sic, ut merito socius te diligat omnis."
            },
            {
                "verse": "Fertur, qui servit non racione, perit."
            },
            {
                "verse": "Sis inter socios operosus ponere pacem,"
            },
            {
                "verse": "Si quis stultizat, non tibi risus erit."
            },
            {
                "verse": "Accidiam fugito, tristis, piger esse caveto,"
            },
            {
                "verse": "Sis hilaris, vigilans, promptus ad omne bonum."
            },
            {
                "verse": "Surgens ac intrans lectum crucis exprime signum,"
            },
            {
                "verse": "Ut stertas, vigiles tucius ipse tibi."
            },
            {
                "verse": "Hec subscripta duo Domini reverenter honore"
            },
            {
                "verse": "Omni, cum surgis, carmina mane feras:"
            },
            {
                "verse": "\"Te rogo, Criste pie, precibus meritisque Marie,"
            },
            {
                "verse": "Per loca salva vie me rege quaque die.\""
            },
            {
                "verse": "Ast omni sero, cum vis dare membra quieti,"
            },
            {
                "verse": "Tucius ut stertas, quattuor ista canas:"
            },
            {
                "verse": "\"Criste, Deus vere, sancte Genitricis amore"
            },
            {
                "verse": "Corporis ac anime sit tibi cura mee."
            },
            {
                "verse": "Hostis ab insidiis cunctis hac nocte tuere."
            },
            {
                "verse": "Peccavi, fateor, tu miserere mei.\""
            },
            {
                "verse": "Cum bibis aut comedis, signo crucis omnia signes,"
            },
            {
                "verse": "Nomen cristicole fac mereare tibi."
            },
            {
                "verse": "Dilige, iussa fave, metuas reverere parentes,"
            },
            {
                "verse": "Subiectus paciens verbera, verba feras."
            },
            {
                "verse": "Plus eciam matri sis dulcis nulla retorquens"
            },
            {
                "verse": "Verba, nec existens ad sua iussa piger."
            },
            {
                "verse": "Patri vel matri quisquis maledixerit, ecce"
            },
            {
                "verse": "Iussit eum merita morte perire Deus."
            },
            {
                "verse": "Ut sis longevus terram super, est tibi scriptum:"
            },
            {
                "verse": "\"Diligito matrem diligitoque patrem.\""
            },
            {
                "verse": "Iudicio Domini legitur vindicta ruisse"
            },
            {
                "verse": "Multa super natos, qui renuere patres."
            },
            {
                "verse": "Absolon est testis, subita qui morte peremptus."
            },
            {
                "verse": "Egregio patri sponte rebellis erat."
            },
            {
                "verse": "De septem turba fratrumque triumque sororum"
            },
            {
                "verse": "Vindictam legitur morte tulisse Deum."
            },
            {
                "verse": "Infestos matri mater maledixit et omnes"
            },
            {
                "verse": "Tacti continuo peste fuere gravi."
            },
            {
                "verse": "Quando tempus habes, missas audire frequenter,"
            },
            {
                "verse": "Ut videas Cristum Virgine matre satum"
            },
            {
                "verse": "Utque fide plena visum devotus adores,"
            },
            {
                "verse": "Ipsi commendes teque domumque tuam."
            },
            {
                "verse": "Presbyteri digitis capias signacula demum,"
            },
            {
                "verse": "Illa, crede, die plus tibi tutus eris."
            },
            {
                "verse": "Hoc iuvenis quidam monitu faciendo parentis"
            },
            {
                "verse": "Fugit ab iniuste perdicione necis,"
            },
            {
                "verse": "Vitavit foveam, quam proditor invidus egit,"
            },
            {
                "verse": "In quam detractor incidit arte sua."
            },
            {
                "verse": "Sancta sparsus aqua, signatus nomine trino"
            },
            {
                "verse": "In templum Domini fac reverenter eas."
            },
            {
                "verse": "Vertice velato vites intrare, facetus,"
            },
            {
                "verse": "Devotus, tacitus tramite iuris eas."
            },
            {
                "verse": "Altari coram flexus reverenter adores."
            },
            {
                "verse": "\"Regna Dei primo querite,\" Cristus ait."
            },
            {
                "verse": "Si vis Reginam per carmina nostra precari,"
            },
            {
                "verse": "Hec infra scripsi carmina sena tibi:"
            },
            {
                "verse": "\"Mater ave Cristi, sanctissima Virgo Maria,"
            },
            {
                "verse": "Partu post partum, sicut et ante, manens."
            },
            {
                "verse": "Virgo, que Cristum peperisti, lacte educasti,"
            },
            {
                "verse": "Me rege, me serva, me tueare potens."
            },
            {
                "verse": "Me tibi commendo, me, Virgo, relinquere noli."
            },
            {
                "verse": "Ne peream, Cristo funde, Maria, preces.\""
            },
            {
                "verse": "Si forsan quisquam tibi prosit apostolus optas,"
            },
            {
                "verse": "Talia devota fundere verba prece:"
            },
            {
                "verse": "\"Sancte, rogare Deum digneris, apostole Cristi,"
            },
            {
                "verse": "Ut michi sit parcens debita cuncta, pius,"
            },
            {
                "verse": "Ut michi dignetur misereri, sedulus ores,"
            },
            {
                "verse": "Nunc regat hanc animam, denique salvet eam.\""
            },
            {
                "verse": "Martyris auxilium si cuius querere gliscis,"
            },
            {
                "verse": "Quattuor hec infra dicere metra vales:"
            },
            {
                "verse": "\"Sancte Dei martyr, qui Cristi nomine passus"
            },
            {
                "verse": "Pugna presenti celica regna meres,"
            },
            {
                "verse": "Pro me funde preces, ut victis denique bellis"
            },
            {
                "verse": "Leta petat merito spiritus astra meus.\""
            },
            {
                "verse": "Si confessoris cupis impetrare iuvamen,"
            },
            {
                "verse": "Istas contrito porrige corde preces:"
            },
            {
                "verse": "\"Inclite confessor, Cristi quoque serve fidelis,"
            },
            {
                "verse": "Qui dispensasti quinque talenta bene,"
            },
            {
                "verse": "Nunc a peccato, post mortem morte perenni"
            },
            {
                "verse": "Pro me fac precibus liberer ipse tuis.\""
            },
            {
                "verse": "Auxilium sancte cuiusquam virginis optans"
            },
            {
                "verse": "Tales devoto pectore funde preces:"
            },
            {
                "verse": "\"Virgo, Dei martyr, que Cristi prorsus amore"
            },
            {
                "verse": "Carnis calcasti gaudia vana tue,"
            },
            {
                "verse": "Suppliciter Cristum pro me rogitare procures,"
            },
            {
                "verse": "Carnis ut ac anime sim sine labe mee.\""
            },
            {
                "verse": "Cum Salvatoris crucifixi tactus amore"
            },
            {
                "verse": "Vis decorare crucem, sic reverenter ai:"
            },
            {
                "verse": "\"Salve, crux, in qua Cristus moriendo pependit"
            },
            {
                "verse": "Et per quam mundi tota redempta salus."
            },
            {
                "verse": "Criste Deus, qui factus homo pro crimine mundi"
            },
            {
                "verse": "In cruce migrasti, fac miserere mei.\""
            },
            {
                "verse": "Sic, si celestis quisquam, quicunque sit ille,"
            },
            {
                "verse": "Vis iuvet aut celi curia tota, cane:"
            },
            {
                "verse": "\"Pro me, sancte Dei, te queso, iugiter ora,"
            },
            {
                "verse": "Sancte Dei, precibus me tueare tuis."
            },
            {
                "verse": "Sit michi subsidium celestis curia tota,"
            },
            {
                "verse": "Spiritus ut vincat prelia cuncta meus.\""
            },
            {
                "verse": "Officium sanctum si vis audire moratus,"
            },
            {
                "verse": "Talem carpe locum, ne moveare rubens."
            },
            {
                "verse": "Vocibus intentus divinis esto quietus"
            },
            {
                "verse": "Et tacitus. certo tempore surge, sede."
            },
            {
                "verse": "Dumque fit officium, desistas sepe vagari"
            },
            {
                "verse": "Aut oculos circumvolvere quaque vagos."
            },
            {
                "verse": "Cum spuis aut aliquid fedi de corpore pellis,"
            },
            {
                "verse": "Conculces caute, ni locus aptus erit."
            },
            {
                "verse": "Tunc evangelii legitur cum leccio sancti,"
            },
            {
                "verse": "Pande caput, solitas fac tibi fronte cruces."
            },
            {
                "verse": "Aures intentas verbis adhibeto salutis,"
            },
            {
                "verse": "Gracia sit Domino fine relata Deo."
            },
            {
                "verse": "Virginis auditum nomen reverenter honora,"
            },
            {
                "verse": "Auribus hec tibi vox dulce Maria sonet."
            },
            {
                "verse": "Cum Iesu Cristi nomen canit ipse sacerdos,"
            },
            {
                "verse": "Flexa cervice fac reverenter idem."
            },
            {
                "verse": "Presbyteri manibus tunc hostia quando levatur"
            },
            {
                "verse": "- hostia facta Deus integer est et homo -,"
            },
            {
                "verse": "Tunc genibus flexis, capitis velamine dempto"
            },
            {
                "verse": "Carmina devote quattuor ista move:"
            },
            {
                "verse": "\"Cristi corpus, ave, sancta de Virgine natum."
            },
            {
                "verse": "Viva caro, deitas integra, verus homo."
            },
            {
                "verse": "Salve, vera salus, via, vita, redempcio mundi,"
            },
            {
                "verse": "Liberet a cunctis nos tua dextra malis.\""
            },
            {
                "verse": "Quando levat calicem manibus, cor surrige, iunctis"
            },
            {
                "verse": "Ac infra totidem carmina scripta feras:"
            },
            {
                "verse": "\"Cristi sanguis, ave, celi sanctissime potus,"
            },
            {
                "verse": "Unda salutaris crimina nostra lavans."
            },
            {
                "verse": "Sanguis, ave, lateris Cristi de vulnere sparse,"
            },
            {
                "verse": "In cruce pendentis unda salubris, ave.\""
            },
            {
                "verse": "Vertice detecto cum sumis oscula pacis,"
            },
            {
                "verse": "Os tersum socio porrige nonque genam"
            },
            {
                "verse": "Et dic: \"pax tecum.\" nec dedignare facetus"
            },
            {
                "verse": "Oscula pro Cristo pauperis atque senis."
            },
            {
                "verse": "Quod faciunt alii sapiens imitare fideles,"
            },
            {
                "verse": "Fac bona sit populi vita magistra tibi."
            },
            {
                "verse": "Presbyteri digitis capias signacula demum"
            },
            {
                "verse": "Vertice detecto, flexus utrumque genu."
            },
            {
                "verse": "Si quid presbytero vel in ara forsitan offers,"
            },
            {
                "verse": "Recta tibi sit mens et reverenter agas."
            },
            {
                "verse": "Presbyterum transire videns cum corpore Cristi,"
            },
            {
                "verse": "Nudans flecte genu, sis ubicunque, caput."
            },
            {
                "verse": "Omnes celestes, terrestres, ima colentes"
            },
            {
                "verse": "Se flectant Iesu nomine, Paulus ait."
            },
            {
                "verse": "Sic demon quidam contactus carmine fecit."
            },
            {
                "verse": "Arguit hoc fieri non amor, immo tremor."
            },
            {
                "verse": "Presbyteros ubicunque vides, reverenter honora,"
            },
            {
                "verse": "Namque vicem Domini presbyter omnis habet."
            },
            {
                "verse": "Sepe sacerdoti proprios fateare reatus,"
            },
            {
                "verse": "Ipsum te damna, iudicis ira cadet."
            },
            {
                "verse": "Ad quem cum vadis contritus pectore toto,"
            },
            {
                "verse": "Que dicturus eris, premeditatus eas."
            },
            {
                "verse": "Vade, Deum tamquam timidus, reverenter ad illum,"
            },
            {
                "verse": "Offensor veniam corde dolente petas."
            },
            {
                "verse": "Flectaris, dempto capitis velamine, sed si"
            },
            {
                "verse": "Precipiat, retegas, ne paciare caput."
            },
            {
                "verse": "Non equidem banco sedeas tua crimina pandens,"
            },
            {
                "verse": "Ast humili pocius sit tibi terra quies."
            },
            {
                "verse": "Non homo, sed Deus est hoc casu quisque sacerdos,"
            },
            {
                "verse": "Crimina secure confitearis ei."
            },
            {
                "verse": "Ambages linquas, tantum tua crimina pandas,"
            },
            {
                "verse": "Alterius culpe pandere facta nocet."
            },
            {
                "verse": "Quo scelus horridius, plus est fateare necesse,"
            },
            {
                "verse": "Visa medens curat, vulnera tecta nocent."
            },
            {
                "verse": "Ne sis, quem necuit demon, qui cetera fassus"
            },
            {
                "verse": "Presbytero tacuit turpe rubore scelus."
            },
            {
                "verse": "Quam cito peccati sentis gravitate gravari,"
            },
            {
                "verse": "Tucior ut vivas, confiteare citus."
            },
            {
                "verse": "Est sapientis enim vitare pericula caute,"
            },
            {
                "verse": "Nam multos subita morte perisse patet."
            },
            {
                "verse": "Presbyteri post hec confessus perfice iussa,"
            },
            {
                "verse": "Ad vomitum rursus velle redire cave."
            },
            {
                "verse": "Virgo Maria tibi fac sit specialis amica,"
            },
            {
                "verse": "Hanc decores, ores, hanc reverenter ames."
            },
            {
                "verse": "Pulsus ad hanc fugias, clames violatus ad ipsam"
            },
            {
                "verse": "Teque recommendes contribulatus ei."
            },
            {
                "verse": "Hec est virgo decens, David de semine nata,"
            },
            {
                "verse": "Mater, nata, soror, baiula, sponsa Dei."
            },
            {
                "verse": "Ista magistrorum, doctrine, discipulorum"
            },
            {
                "verse": "Est rectrix, calathus, docta magistra vie."
            },
            {
                "verse": "Hec est pupillis, viduis, iterantibus, egris"
            },
            {
                "verse": "Mater, consilium, pausa, medela levis."
            },
            {
                "verse": "Desperatorum, flentum, turbaminis estum"
            },
            {
                "verse": "Est spes, est risus, aura serena fugans."
            },
            {
                "verse": "Mundi, lapsorum, paradisi, flebilis orci"
            },
            {
                "verse": "Hec est vita, quies, porta beata, dolor."
            },
            {
                "verse": "Hec humiles, inopes, lapsos, peccata, fideles"
            },
            {
                "verse": "Exaltat, ditat, sublevat, abdit, amat."
            },
            {
                "verse": "Debilium, venie, pietatis, virginitatis"
            },
            {
                "verse": "Est baculus firmus, vena, patrona, decor."
            },
            {
                "verse": "Hec peccatores recipit, iuvat atque tuetur,"
            },
            {
                "verse": "Dum tantum fugiant sub sua tecta citi."
            },
            {
                "verse": "Hec castellani servans a demone corpus"
            },
            {
                "verse": "Ac animam, salvum denique fecit eum."
            },
            {
                "verse": "Hec quoque piratam, quod eam reverenter amavit,"
            },
            {
                "verse": "Eterna vetuit perdicione mori."
            },
            {
                "verse": "Hec desperatum pro nati crimine patrem"
            },
            {
                "verse": "Corporis ac anime mortis ab ore tulit."
            },
            {
                "verse": "Iudicis eterni stans coram mitigat iram,"
            },
            {
                "verse": "Semper pro nobis porrigit illa preces."
            },
            {
                "verse": "Hanc igitur, fili, dominam reverenter honora,"
            },
            {
                "verse": "Fac tua quottidie lingua salutet eam."
            },
            {
                "verse": "Iam primam clavem docui te carpere, lector,"
            },
            {
                "verse": "Que super omne, quod est, sit retinenda tibi."
            },
            {
                "verse": "De qua sufficiat. potuissem scribere plura."
            },
            {
                "verse": "Que puto pro rudibus utiliora, dedi."
            },
            {
                "verse": "Ferre iugum Domini discas in mollibus annis,"
            },
            {
                "verse": "Moribus ut iustis conficiare tener."
            },
            {
                "verse": "Ex veteri ramo poterit vix torques haberi,"
            },
            {
                "verse": "De facili flecti virga novella potest."
            },
            {
                "verse": "Ecce secunda monet clavis decorare magistrum,"
            },
            {
                "verse": "Quinque modis fieri quod mea metra monent."
            },
            {
                "verse": "Primo pacifica vita, sapiente, faceta."
            },
            {
                "verse": "Effectus causam dat bonus esse bonam."
            },
            {
                "verse": "Signant discipuli morum bene tramite recti,"
            },
            {
                "verse": "Quod doctor proprius morigeratus erit."
            },
            {
                "verse": "Addita stulticie viciisque sciencia multa"
            },
            {
                "verse": "Huius et istorum non nisi crimen erit."
            },
            {
                "verse": "Absint clamores, verridia, bella, tumultus,"
            },
            {
                "verse": "Si ludis, ludo ponere disce modum."
            },
            {
                "verse": "Te laudet stacio, dormicio, sessio, sermo,"
            },
            {
                "verse": "Non tibi sit nimium risus in ore frequens."
            },
            {
                "verse": "Sis ubicunque velis, regimen paciaris honestum,"
            },
            {
                "verse": "Tam veniendo scolas, quam redeundo domum."
            },
            {
                "verse": "Non tibi sit cursus, verridia nulla plateis,"
            },
            {
                "verse": "Non lapidis iactus non baculique sonus."
            },
            {
                "verse": "Nulla canum fiat furiosa citacio, clamor."
            },
            {
                "verse": "Sit gressus, gestus, lingua modesta tibi."
            },
            {
                "verse": "Si socii faciant nimis intoleranda nocentes,"
            },
            {
                "verse": "Doctori, tibi non, ulcio digna licet."
            },
            {
                "verse": "Instrumenta scolis solacia, sibila, cantus,"
            },
            {
                "verse": "Talia nulla move, si quis, abesto, movet."
            },
            {
                "verse": "Dumque moraris ibi, facienda comestio non sit,"
            },
            {
                "verse": "Non miranda ferens, non novitate studens."
            },
            {
                "verse": "Sis totus coram proprio doctore facetus,"
            },
            {
                "verse": "Sis inter socios, sis, ubicunque potes."
            },
            {
                "verse": "Non coram proprio virgam doctore tenebis,"
            },
            {
                "verse": "Non baculum, nisi sit congrua causa, manu."
            },
            {
                "verse": "Non te presumas in eadem sede sedere,"
            },
            {
                "verse": "Annuat aut iubeat ni prius ille tibi."
            },
            {
                "verse": "Si manibus flores habeas fructusve decentes,"
            },
            {
                "verse": "Offer ei, capiet, pignus amoris erit."
            },
            {
                "verse": "Tam perscrutari quam respondere sedendo"
            },
            {
                "verse": "Vites doctori, rusticitate carens."
            },
            {
                "verse": "Cum doctore loquens caveas os ferre propinquum"
            },
            {
                "verse": "Ori, ne qua lues eius in ore fluat."
            },
            {
                "verse": "Promptus ad obsequium surgas, reverenter honores,"
            },
            {
                "verse": "Cum coram transit ac ubicunque vides."
            },
            {
                "verse": "Ire, redire, sequi te significato paratum,"
            },
            {
                "verse": "Reddere proficuum, reddere grande decus."
            },
            {
                "verse": "Grandius obsequium quo fessior egeris illi,"
            },
            {
                "verse": "Tanto plus gaude, plus tibi laudis erit."
            },
            {
                "verse": "Semper eum laudes, si quis culpaverit illum,"
            },
            {
                "verse": "Defendas presens, esto fidelis ei."
            },
            {
                "verse": "Semper eum dominum simulatque vocato magistrum,"
            },
            {
                "verse": "Totus honor tuus est, cum decorabis eum."
            },
            {
                "verse": "Nitere propter eum reliquos decorare magistros,"
            },
            {
                "verse": "Laudem pro modico lingua faceta meret."
            },
            {
                "verse": "Si comitaris eum, fac ne sis previus aut par,"
            },
            {
                "verse": "I post non longe, ne quasi solus eat."
            },
            {
                "verse": "Si magnus dispar fueris quandoque magistro,"
            },
            {
                "verse": "Ferme, non penitus te decet ire parem."
            },
            {
                "verse": "At dum discipulus doctoris dogmate degis,"
            },
            {
                "verse": "Si quoque rex esses, usque preire cave."
            },
            {
                "verse": "Si post te videas venientem, comminus here,"
            },
            {
                "verse": "Cede, salutatus transeat ille locum."
            },
            {
                "verse": "Si quid eum stantem vel euntem poscere flagras,"
            },
            {
                "verse": "Nunquam post dorsum, verba sed ante feras."
            },
            {
                "verse": "Cuius velle sciens sine iussu perfice promptus,"
            },
            {
                "verse": "Non \"heus\" aut \"domine\" redde vocatus ei."
            },
            {
                "verse": "Si cum quo loquitur, caveas accedere sponte"
            },
            {
                "verse": "Verba nec auscultes, que referuntur ibi."
            },
            {
                "verse": "Illo si coram liceat tibi forte sedere,"
            },
            {
                "verse": "Sic sedeas, ne sis in cruce crura tenens."
            },
            {
                "verse": "Versus eum versum caveas ostendere tergum."
            },
            {
                "verse": "Surgere letanti fronte paratus eris."
            },
            {
                "verse": "Sermones aliis si permiscere videbis,"
            },
            {
                "verse": "Fac, comitatus eum, ne videare loquax."
            },
            {
                "verse": "Ille velut dignus sexus utrosque salutet"
            },
            {
                "verse": "Et resalutet eos, sit tua lingua brevis."
            },
            {
                "verse": "Eius de manibus si quid cecidisse videbis,"
            },
            {
                "verse": "Surripe continuo, porrige promptus ei."
            },
            {
                "verse": "Virgam, cultellum, vel quid si porrigis illi,"
            },
            {
                "verse": "Partem porrigito, que magis apta capi."
            },
            {
                "verse": "In thalamo clausum si forte poposceris illum,"
            },
            {
                "verse": "Ostia non subito te reserare decet."
            },
            {
                "verse": "Primo significes pulsu vel voce citando;"
            },
            {
                "verse": "Rusticus ac audax, ni facis istud, eris."
            },
            {
                "verse": "Non per scissuras spectes, quid fecerit ille,"
            },
            {
                "verse": "Et non auscultes ceu latro verba latens."
            },
            {
                "verse": "Quandocunque tuum doctorem surgere cernis,"
            },
            {
                "verse": "Ut decoret quenquam, tu quoque surge simul."
            },
            {
                "verse": "Si verris aut si qua moves aut excutis ipse,"
            },
            {
                "verse": "Fac pulvis coram. ne moveatur eo."
            },
            {
                "verse": "Si quid dedeceat doctorem forte videbis,"
            },
            {
                "verse": "Hinc illum caute sollicitare decet."
            },
            {
                "verse": "Corpore defectus aliquos si forsan habebit,"
            },
            {
                "verse": "Nec coram nec clam rideat ullus eum."
            },
            {
                "verse": "Plus anime titulus quam carnis forma notetur,"
            },
            {
                "verse": "Non ridetur homo taliter, immo Deus."
            },
            {
                "verse": "Non furiosus ei conare resistere verbis,"
            },
            {
                "verse": "Eloquio dulci vince benignus eum."
            },
            {
                "verse": "Ne sis in motu coram doctore legendo,"
            },
            {
                "verse": "Non linguam digito velle iuvare decet."
            },
            {
                "verse": "Ipsum diligito, metuas, pro patre teneto,"
            },
            {
                "verse": "Cum tibi sit vere moribus, arte pater."
            },
            {
                "verse": "Dat tibi divicias thesauri nobilis ille,"
            },
            {
                "verse": "Cui conferre nequis istius orbis opes."
            },
            {
                "verse": "Corporeis rebus genitor tua corpora pascit,"
            },
            {
                "verse": "Perpetuis animam sed fovet ille cibis."
            },
            {
                "verse": "Non solum fueris coram doctore facetus,"
            },
            {
                "verse": "Fac mores laudet sexus uterque tuos."
            },
            {
                "verse": "Ablue mane manus, faciem, si tempus habebis,"
            },
            {
                "verse": "Tegmina membrorum, membraque munda tene."
            },
            {
                "verse": "Imbre scolas madidus non intres vel nive tectus,"
            },
            {
                "verse": "Ut potes, excucias excucienda prius."
            },
            {
                "verse": "Ex te si sputum vel si qua superflua pellis,"
            },
            {
                "verse": "Qualiter eicias aut ubi, cerne prius."
            },
            {
                "verse": "Nulla lues naris vel defluat oris ab alto,"
            },
            {
                "verse": "Ne male quo casu quid maculetur ea."
            },
            {
                "verse": "Cum sociis ludens ludo paciare faceto,"
            },
            {
                "verse": "Non aliis tua sint dicta vel acta rubor."
            },
            {
                "verse": "Tunc animum, si te socius derideat, arce,"
            },
            {
                "verse": "Ne pluris risus causa sit ira tua."
            },
            {
                "verse": "Est pro villano villanum reddere stulti,"
            },
            {
                "verse": "Non paciens, sed agens rusticus esse meret."
            },
            {
                "verse": "Ex sociis si quis paciatur, fidus adesto,"
            },
            {
                "verse": "Promptus ad obsequium conpaciare, iuva."
            },
            {
                "verse": "De te mente tua vertas, fore quicquid agendum"
            },
            {
                "verse": "Velles in simili condicione tibi."
            },
            {
                "verse": "Doctorem modus est, si vis decorare, secundus,"
            },
            {
                "verse": "Ut discas totis viribus ipse tuis."
            },
            {
                "verse": "Nam bene si disces, poscetur quis tibi doctor,"
            },
            {
                "verse": "Doctoris laudes inde sequetur honor."
            },
            {
                "verse": "Te bene discentem bona quattuor ista sequentur:"
            },
            {
                "verse": "Laus, decus, utilitas, primitus fama tibi."
            },
            {
                "verse": "Hec eadem proprium doctorem deinde sequentur,"
            },
            {
                "verse": "Qui splendore tuo glorificatus erit."
            },
            {
                "verse": "Caros preterea sic letificabis amicos,"
            },
            {
                "verse": "Ut de te sperent lucra decusque sequi."
            },
            {
                "verse": "Denique confundes inimicos absque reatu,"
            },
            {
                "verse": "Fama tue quociens laudis adibit eos."
            },
            {
                "verse": "Non aliter melius confunditur invidus hostis,"
            },
            {
                "verse": "Quam quando noscit, quod sapienter agas."
            },
            {
                "verse": "Hec sine peccato vindicta fit absque periclo,"
            },
            {
                "verse": "Rusticitate caret, pondera laudis habet."
            },
            {
                "verse": "Intendas igitur studio discendo libenter"
            },
            {
                "verse": "Nec pigeat magno magna labore peti."
            },
            {
                "verse": "Querere ne pigeat thesauri nobile lucrum,"
            },
            {
                "verse": "Quem fur furari, demere predo nequit."
            },
            {
                "verse": "Hunc non grando potest, non alea demere, non vis,"
            },
            {
                "verse": "Non, quocunque feras, te gravat eius onus."
            },
            {
                "verse": "Si quoque contingat bona perdere temporis huius,"
            },
            {
                "verse": "Nunquam te vita deserit ille tua."
            },
            {
                "verse": "Doctor quando docet, sileas, des providus aures"
            },
            {
                "verse": "Et cor et aspiciat frons tua versus eum."
            },
            {
                "verse": "Non nunc illorsum, nunc orsum lumina vertas,"
            },
            {
                "verse": "Aspectu vario mens variata datur."
            },
            {
                "verse": "Scribendi studium vites ceu dulce venenum,"
            },
            {
                "verse": "Grammaticus fieri dum cupis ipse bonus."
            },
            {
                "verse": "Tercius ecce modus decorandi: promptus obedi."
            },
            {
                "verse": "Que tibi precipiet, cuncta fidelis agas."
            },
            {
                "verse": "Fac cito dilecte, facie sine murmure leta,"
            },
            {
                "verse": "Non excuseris, quando favere vales."
            },
            {
                "verse": "Non excuseris, nisi sit iustissima causa,"
            },
            {
                "verse": "Si quid prosit ei, stare vel ire iubet."
            },
            {
                "verse": "Consilium doctoris habe, fac missus ab illo"
            },
            {
                "verse": "Promptus eas, redeas et sapienter agas."
            },
            {
                "verse": "Quando reversus eris, referas rem protinus illi,"
            },
            {
                "verse": "Ne corvo factis assimilare tuis."
            },
            {
                "verse": "Aptum doctorem nunquam mutaveris ab re,"
            },
            {
                "verse": "Ut fedans multas ne videare scolas."
            },
            {
                "verse": "Cunctis postpositis ad eum procurre vocatus,"
            },
            {
                "verse": "Non, quid vult, aut cur te vocet ille, petas."
            },
            {
                "verse": "Ante quidem solitam tibi si contingeret horam"
            },
            {
                "verse": "Cedere, fac doctor annuat ante tibi."
            },
            {
                "verse": "Cum recipis ferulam, reverenter porrige stans ir"
            },
            {
                "verse": "Ac discipline cuilibet aptus eris."
            },
            {
                "verse": "Ceu morbi causam medicina repellit amara,"
            },
            {
                "verse": "Verbera sic viciis sunt inimica feris."
            },
            {
                "verse": "Verbera doctoris pacienter suscipe dignus,"
            },
            {
                "verse": "Si quoque non dignum verberis esse putes."
            },
            {
                "verse": "Iusta vel iniusta fer verbera, verba magistri"
            },
            {
                "verse": "Nec dedigneris, sed pacienter agas,"
            },
            {
                "verse": "In te quicquid agat, intencio sit bona, credas,"
            },
            {
                "verse": "Cum doctore tuo ne placitare velis."
            },
            {
                "verse": "Hostis blandiciis carorum verbera prestant,"
            },
            {
                "verse": "Que fel salvificat, sepe mel egra fovet."
            },
            {
                "verse": "Si te quam reliquos graviori verbere punit,"
            },
            {
                "verse": "Quod te plus aliis diligit ille, putes."
            },
            {
                "verse": "Nam natum, cui plus blanditur simia, pinguem"
            },
            {
                "verse": "Venator cicius decipit arte sua."
            },
            {
                "verse": "Est doctoris amor verus non parcere virge."
            },
            {
                "verse": "Quem plus doctor amat, corrigit ille magis."
            },
            {
                "verse": "Quanto maior eris, humilem plus esse decebit,"
            },
            {
                "verse": "Ut te sublimet philosophia magis."
            },
            {
                "verse": "Discipuli formam, qui vult bene discere, sumat,"
            },
            {
                "verse": "Regis Francorum si quoque natus erit."
            },
            {
                "verse": "Quarto doctori si reddere poscis honorem,"
            },
            {
                "verse": "Sit merces alacris, integra, sponte, cita."
            },
            {
                "verse": "Est etenim dignum, quod mercenarius omnis"
            },
            {
                "verse": "Pro mercede sua premia digna ferat."
            },
            {
                "verse": "Qui cito, letanter, plene dat, tempore, bis dat."
            },
            {
                "verse": "Qui facit econtra, rusticus esse meret."
            },
            {
                "verse": "Solvere doctori qui negligit aut dare non vult,"
            },
            {
                "verse": "Se quam doctorem negligit ille magis."
            },
            {
                "verse": "Doctori causam prestat turbaminis ille,"
            },
            {
                "verse": "Sepe suos nummos hic petit, ille rubet."
            },
            {
                "verse": "Discipulum talem vix doctor diligit ullus,"
            },
            {
                "verse": "Sepe libris spoliat, sepe repellit eum."
            },
            {
                "verse": "Ergo citus solvas, sic apparere magistro"
            },
            {
                "verse": "Coram securus de racione vales."
            },
            {
                "verse": "A doctore datur possessio nobilis intus,"
            },
            {
                "verse": "Cui data conferri premia nulla valent."
            },
            {
                "verse": "Quinto largiri nitaris munera sepe,"
            },
            {
                "verse": "Munere quam precio plus decorabis eum."
            },
            {
                "verse": "Doctorem gratis est lucrum vincere donis,"
            },
            {
                "verse": "Denarius solidum dans racione datur."
            },
            {
                "verse": "Inter discipulos sic te cognoscet, amabit,"
            },
            {
                "verse": "Omnia sic poteris poscere tutus eum."
            },
            {
                "verse": "Tucius accedes ad eum, tibi nulla vetabit,"
            },
            {
                "verse": "Si que iusta liquent, si vel honesta petes."
            },
            {
                "verse": "Sic te nitetur cura maiore docere,"
            },
            {
                "verse": "Sic tibi subsidium consiliumque dare."
            },
            {
                "verse": "Si legis assidue, sic tercia clavis habetur,"
            },
            {
                "verse": "Quod duplici fieri dat mea Musa modo."
            },
            {
                "verse": "Primo suppresse, nullo clamore legendo,"
            },
            {
                "verse": "Vox intellectum prepedit alta suum."
            },
            {
                "verse": "Lectorem proprium ledit modus ille legendi"
            },
            {
                "verse": "Impedit et socios, mens studiosa quibus."
            },
            {
                "verse": "Post hec distincte, quicquid legis ipse, legendo,"
            },
            {
                "verse": "Ut melius capias corde, quod ore legis."
            },
            {
                "verse": "Ut melius capias, reliquis cor surripe curis,"
            },
            {
                "verse": "Discere totalis sit tua cura simul."
            },
            {
                "verse": "Non te decipiat vigilandi tempore somnus"
            },
            {
                "verse": "Nullaque pigricies sit tibi causa nocens."
            },
            {
                "verse": "Fac tua sepe scole tibi sint viridaria festa,"
            },
            {
                "verse": "Libri sint viole, lilia pura, rose."
            },
            {
                "verse": "Mentis tota tue sit delectacio prorsus"
            },
            {
                "verse": "Leccio, ne pereant tempora cara tibi."
            },
            {
                "verse": "Si quandoque tamen piget, interpone quietem."
            },
            {
                "verse": "Continue tensus molliter arcus agit."
            },
            {
                "verse": "Cum tempus fuerit, solacia quere modesta,"
            },
            {
                "verse": "Post hec ad studium, cum petit hora, redi."
            },
            {
                "verse": "Detur hiems, estas, autumnus verque labori."
            },
            {
                "verse": "Perdita restitui tempora nulla valent."
            },
            {
                "verse": "Ne vanus fias, consorcia despice vana,"
            },
            {
                "verse": "Moribus et studio consociare bonis."
            },
            {
                "verse": "Vana super speculas raro spectacula queras,"
            },
            {
                "verse": "Fac lateas pocius, clarius ipse leges."
            },
            {
                "verse": "Utque legas melius, victu tibi sobrius esto,"
            },
            {
                "verse": "Crapula discipulis ebrietasque nocent."
            },
            {
                "verse": "Custodi libros. est querere perdita tarde."
            },
            {
                "verse": "Qui bene conservat, rem reperire valet."
            },
            {
                "verse": "Dedecet inmundis manibus te volvere dicas,"
            },
            {
                "verse": "Munda petunt mundas sepe voluta manus."
            },
            {
                "verse": "Clavis quarta monet dubitata rogare frequenter."
            },
            {
                "verse": "Omnis enim patefit sepe rogando via."
            },
            {
                "verse": "Doctorem, socios, doctos contabere sepe,"
            },
            {
                "verse": "Et minimos eciam, discere si qua potes."
            },
            {
                "verse": "A minimis dubitans non dedignare doceri,"
            },
            {
                "verse": "Ut sublimeris tucius, ima petas,"
            },
            {
                "verse": "Damnans elatos. est indignacio stulta,"
            },
            {
                "verse": "Nam facit indignos nobilis artis eos."
            },
            {
                "verse": "Te quoque si socius dubitans interroget ullus,"
            },
            {
                "verse": "Doctus eum leta fronte docere velis."
            },
            {
                "verse": "Hec tria te moneo, vis quando rogare magistrum:"
            },
            {
                "verse": "Primo suppliciter lingua benigna roget."
            },
            {
                "verse": "Impetrat auratum responsum sermo benignus,"
            },
            {
                "verse": "Mel cor dulcorat, mollia dura movent."
            },
            {
                "verse": "Conveniens tempus rursus discerne facetus,"
            },
            {
                "verse": "Est sermo verax: \"Omnia tempus habent.\""
            },
            {
                "verse": "Demum cerne locum. sapientis ubique rogare"
            },
            {
                "verse": "Non est. vult certum res sibi certa locum."
            },
            {
                "verse": "Clavis quinta monet retineri dogmata mente,"
            },
            {
                "verse": "Qua sine patrande perditur artis opus."
            },
            {
                "verse": "Hanc querens perlecta legas repetendo frequenter."
            },
            {
                "verse": "Acquirit stabilem leccio crebra locum."
            },
            {
                "verse": "Sepe docens alios melius possessa tenebis."
            },
            {
                "verse": "Artem distribuas, plus erit aucta tibi."
            },
            {
                "verse": "Ut quoque plus memores, cum multis plurima confer."
            },
            {
                "verse": "Ex ferro ferrum sic tenuatur enim."
            },
            {
                "verse": "Si repetis, repetita doces confersque frequenter,"
            },
            {
                "verse": "Hec mentem memorem sepius acta dabunt."
            },
            {
                "verse": "Clavibus his habitis poteris reperire sophiam,"
            },
            {
                "verse": "Qua decus et lucrum sub tua tecta fluent."
            },
            {
                "verse": "Iam rudibus claves patuerunt quinque sophie."
            },
            {
                "verse": "Doctorum regimen dat modo carta sequens."
            },
            {
                "verse": "Hec tria prudenti sunt observanda magistro,"
            },
            {
                "verse": "Quis sine non tanto nomine dignus erit."
            },
            {
                "verse": "Doctor discrete se primo corrigat ipsum,"
            },
            {
                "verse": "Sit sua discipulis vita magistra suis."
            },
            {
                "verse": "A viciis caveat, virtutibus hereat, absint"
            },
            {
                "verse": "Fastus avaricie luxurieque fimus."
            },
            {
                "verse": "Doctorem dignum non sola sciencia reddit,"
            },
            {
                "verse": "Moribus ars sterilis est olus absque sale."
            },
            {
                "verse": "Se bene doctor agens duplici fit dignus honore"
            },
            {
                "verse": "Ac peccans duplici verbere dignus erit."
            },
            {
                "verse": "Ergo viam rectam capias sine crimine primus,"
            },
            {
                "verse": "Et sic secure corrige, solve, liga."
            },
            {
                "verse": "Est scriptum: gratos fructus bona parturit arbor,"
            },
            {
                "verse": "Nam talis fructus, qualis et arbor, erit."
            },
            {
                "verse": "Victu, vestitu te, ceu res poscit, honores,"
            },
            {
                "verse": "Discipulis honor est nam tuus omnis honor."
            },
            {
                "verse": "Non homo plura valet quam se facit ipse valere,"
            },
            {
                "verse": "Glorificat dignos vestis honesta viros."
            },
            {
                "verse": "Vestes non curtas, sed tamquam clericus esses,"
            },
            {
                "verse": "Longas et latas sufficienter habe."
            },
            {
                "verse": "Femineos comptus, longos fuge ferro capillos,"
            },
            {
                "verse": "Omnia vana cavens artis honore tue."
            },
            {
                "verse": "Fac sapienter eas, decet ut, sociatus honeste."
            },
            {
                "verse": "Norma magisterii querit honore frui."
            },
            {
                "verse": "Doctores, socios artis decorabis amando"
            },
            {
                "verse": "Ceu caros fratres invidiamque fuges."
            },
            {
                "verse": "Non tua sublimet te vox nec deprimat illos,"
            },
            {
                "verse": "Non detractoris more nocere iuvet."
            },
            {
                "verse": "Artis fac studium, non sollicitamina falsa,"
            },
            {
                "verse": "Discipulos multos accumulare tibi."
            },
            {
                "verse": "Dum decores artem, decus ars dabit et bona lucra."
            },
            {
                "verse": "Qui caret arte bona, vivere fraude parat."
            },
            {
                "verse": "Moribus ut proprios informes - ecce secundum -"
            },
            {
                "verse": "Discipulos. artes moribus absque nocent."
            },
            {
                "verse": "Evulsis viciis virtutes insere liber,"
            },
            {
                "verse": "Ne timeas pravos fuste domare tuo."
            },
            {
                "verse": "Ne paciare malos laxis transcurrere frenis;"
            },
            {
                "verse": "Quando recalcitrant, utere calcar eis."
            },
            {
                "verse": "Si quis et indomitus pharaonis corde potitur,"
            },
            {
                "verse": "Morbifera pocius peste carere velis."
            },
            {
                "verse": "Fermenti modicum paste corrumpere molem"
            },
            {
                "verse": "Ac solet inmensos parvula flamma rogos."
            },
            {
                "verse": "Ne timeas, ut deficias pellendo venenum."
            },
            {
                "verse": "Usque iuvat dominos ars bene recta suos."
            },
            {
                "verse": "Discrete caveas, ubi, quando, qualiter, ex quo"
            },
            {
                "verse": "Discipulum ferias, ne furat ira nimis."
            },
            {
                "verse": "De digitis baculum feriens ne feceris ipse,"
            },
            {
                "verse": "Ni penam secum participare velis."
            },
            {
                "verse": "Quantumcunque potes, viciis prohibeto potiri."
            },
            {
                "verse": "Si facis hoc, eciam celica regna meres."
            },
            {
                "verse": "Qui datus est heresi, fac ne tua tecta subintret,"
            },
            {
                "verse": "Demone displiceat forcius ille tibi."
            },
            {
                "verse": "Fur, taxillator, pathicus, rixator, adulter"
            },
            {
                "verse": "Absint, ne viciis hos paciare frui."
            },
            {
                "verse": "Usu si quis habet Domino maledicere celi,"
            },
            {
                "verse": "Aut domitus redeat aut refugabis eum."
            },
            {
                "verse": "Si quis patre carens matri maledixerit usu,"
            },
            {
                "verse": "Ceu pater hoc illi ne paciare scelus."
            },
            {
                "verse": "Maiores nunquam toleres violare minores,"
            },
            {
                "verse": "Extinguas strepitus, prelia cuncta manu."
            },
            {
                "verse": "Discipulos in pace tene, verridia sterne."
            },
            {
                "verse": "Est ubi pax, studium pingue vigere valet."
            },
            {
                "verse": "Quantumcunque vagos poteris prohibere vagari,"
            },
            {
                "verse": "Rustica neve velis dicta vel acta pati."
            },
            {
                "verse": "Moribus et studio laudans hortare iugatos,"
            },
            {
                "verse": "Blanda verecundis sit pia lingua piis."
            },
            {
                "verse": "Plene solventes et munera grata ferentes"
            },
            {
                "verse": "Cognoscas, decores, auxilieris eis."
            },
            {
                "verse": "Munera suscipiens plene laudare memento,"
            },
            {
                "verse": "Fac, ne dent frustra munera grata tibi."
            },
            {
                "verse": "Nam recte, qui sic faciunt, addiscere querunt,"
            },
            {
                "verse": "Tales sunt digni laudis, honoris, opum."
            },
            {
                "verse": "Instrue, sollicita, moneas generaliter omnes,"
            },
            {
                "verse": "Ut studeant, caveant et sapienter agant."
            },
            {
                "verse": "Fac memores hortatus eos, bona quanta sequentur,"
            },
            {
                "verse": "Intima si repleant uberis artis ope."
            },
            {
                "verse": "Prememores, que lucra, decus, que gracia, que vox,"
            },
            {
                "verse": "Quantus apud mundum fructus apudque Deum,"
            },
            {
                "verse": "Quis honor, ex caris quod erit solamen amicis,"
            },
            {
                "verse": "Si bene discendo se sapienter agant."
            },
            {
                "verse": "Plus quandoque valent quam verbera talia verba,"
            },
            {
                "verse": "Accendunt, animant ad meliora bonos."
            },
            {
                "verse": "Premonitos facias, si quo transmiseris illos,"
            },
            {
                "verse": "Laudet ut actores ordo modusque suos."
            },
            {
                "verse": "Nulli vicino prorsus paciare noceri,"
            },
            {
                "verse": "Plus prope vicinus quam procul orbe parens."
            },
            {
                "verse": "Inter vicinos resonent bona cantica de te,"
            },
            {
                "verse": "Hii prodesse valent hiique nocere tibi."
            },
            {
                "verse": "Si multos tecum ducis sociandus ab illis,"
            },
            {
                "verse": "Ordine premoneas utque decenter eant."
            },
            {
                "verse": "Fac thalamos propria presencia sepe requirat,"
            },
            {
                "verse": "Ut videas, quid agant. plusque timoris erit."
            },
            {
                "verse": "Moribus errantes quos videris, argue tute,"
            },
            {
                "verse": "Sepe pigros stimules indomitosque domes."
            },
            {
                "verse": "Sint alienigene cure tibi, sis pater illis,"
            },
            {
                "verse": "A patria moti qui tua tecta petunt."
            },
            {
                "verse": "Omnes sepe mone Domini mandata timere"
            },
            {
                "verse": "Atque quod inpensent de meliore via,"
            },
            {
                "verse": "Missas, sermones ut vel loca sacra frequentent."
            },
            {
                "verse": "Sepe valet monitus ad meliora frequens."
            },
            {
                "verse": "Ieiunandorum prenuncia lingua dierum"
            },
            {
                "verse": "Sit tua discipulis, prosit ut illud eis."
            },
            {
                "verse": "Dilige ceu natos, horteris, dirige, serva,"
            },
            {
                "verse": "Hospicio ne sint ulla pericla, cave."
            },
            {
                "verse": "Sollicitudo frequens tibi sit, ne culpa tuorum"
            },
            {
                "verse": "Det subito casu damna dolenda foco."
            },
            {
                "verse": "In thalamo, sapiens, ubi videris esse periclum,"
            },
            {
                "verse": "Candele prohibe ne teneantur ibi."
            },
            {
                "verse": "Ut decet, hospicium te mundificare iubeto."
            },
            {
                "verse": "Hospitis est mundi nuncia munda domus."
            },
            {
                "verse": "Pulcra decet sedes, cui congruit, alta magistrum"
            },
            {
                "verse": "Discipulosque decet ordine banca tuos."
            },
            {
                "verse": "Omnia quod vir sis tua dent decorabilis acta,"
            },
            {
                "verse": "Laudant actores ordo modusque suos."
            },
            {
                "verse": "En sit postremum tradendo viriliter artem;"
            },
            {
                "verse": "Quattuor hec racio postulat esse modis."
            },
            {
                "verse": "Primo continues studium, dum tempora prestant,"
            },
            {
                "verse": "Aut alios doceas, aut tibi sepe legas."
            },
            {
                "verse": "Fac tibi sis merita dignus mercede recepta,"
            },
            {
                "verse": "Ars tua te laudet, ditet, honore levet."
            },
            {
                "verse": "Exige sic faciens mercedem more virili,"
            },
            {
                "verse": "Nam mercede carens pena dolenda labor."
            },
            {
                "verse": "Ne spernas inopes, quamvis non solvere possint,"
            },
            {
                "verse": "Pro quibus arca Dei munera multa dabit."
            },
            {
                "verse": "Si quis in extrema sit paupertate gravatus,"
            },
            {
                "verse": "Induc discipulos huic pietate frui."
            },
            {
                "verse": "Promoveat properata tuos doctrina scolares,"
            },
            {
                "verse": "Qui sint in populo lux tibi, fama, decus."
            },
            {
                "verse": "Non igitur pigeat pondus sufferre laboris,"
            },
            {
                "verse": "Ne stertas tempus, cum vigilare petit."
            },
            {
                "verse": "Desine, cum studii te postulat hora, vagari,"
            },
            {
                "verse": "Mus furit et ledit, cum catus omnis abest."
            },
            {
                "verse": "Ebrietas non inpediat nec crapula mentem,"
            },
            {
                "verse": "Subdita corda gule victa vigore carent."
            },
            {
                "verse": "Et te si quisquam dubitans interrogat ipsum,"
            },
            {
                "verse": "Dulce satisfaciat lingua suavis ei."
            },
            {
                "verse": "Preterea doceas distincte cuncta legendo;"
            },
            {
                "verse": "Ordine si careat lingua, placere nequit."
            },
            {
                "verse": "Confusus sermo non det pro luce tenebras,"
            },
            {
                "verse": "Absque modo fusus tedia sermo parit."
            },
            {
                "verse": "Nunquam verba vigent non intellecta docentis,"
            },
            {
                "verse": "Fructificare negant semina sparsa male."
            },
            {
                "verse": "Ante quidem quam lingua scolis documenta seriscat,"
            },
            {
                "verse": "Hiis primo metris invocet illa Deum:"
            },
            {
                "verse": "\"Matris amore tue michi sit tua gracia, Criste,"
            },
            {
                "verse": "Ut mea fructificet nomine lingua tuo.\""
            },
            {
                "verse": "Post hec incipiens suppressa voce docere,"
            },
            {
                "verse": "Paulatim tenuet lingua perita sonum."
            },
            {
                "verse": "Quantumcunque potes, dicens immobilis esto,"
            },
            {
                "verse": "Exterior vagitas cor notat esse vagum."
            },
            {
                "verse": "Non tua membra tibi sint instrumenta loquendi,"
            },
            {
                "verse": "Nam soli lingue convenit illud opus."
            },
            {
                "verse": "Tercius ecce modus: studeas tibi sepe legendo,"
            },
            {
                "verse": "Provideas, erret ne tua lingua docens."
            },
            {
                "verse": "Ad fora stultus iens stultus remeabit et inde."
            },
            {
                "verse": "Post non penituit, qui fuit ante cavens."
            },
            {
                "verse": "Testibus atque bonis racionibus esto paratus,"
            },
            {
                "verse": "Proficit armorum copia grata viris."
            },
            {
                "verse": "Cura scribendi non desit, cura legendi -"
            },
            {
                "verse": "Leccio - negligitur, scribere quando viget."
            },
            {
                "verse": "Quarto continuo Latinis tempore verbis"
            },
            {
                "verse": "Hospicio cunctos omnia coge loqui."
            },
            {
                "verse": "Nostre nunc claudat, discrecio limina Muse."
            },
            {
                "verse": "Omne, quod est nimium, tedia ferre solet."
            },
            {
                "verse": "Iste liber merito sit Vita scolastica dictus."
            },
            {
                "verse": "Sit Iesu Cristo gloria, laus et honor."
            },
            {
                "verse": "Hec Bonvicinus de Ripa, noscere lector"
            },
            {
                "verse": "Si vis, conposuit carmina dante Deo."
            }
        ]
    ]
}