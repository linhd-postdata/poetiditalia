{
    "author": "Giovanni Gioviano Pontano",
    "title": "de amore coniugali 1",
    "url": "http://www.poetiditalia.it/texts/PONTANO|amo1|001",
    "text": [
        [],
        [
            {
                "verse": "Elegiam alloquitur"
            },
            {
                "verse": "Huc ades et nitidum myrto compesce capillum,"
            },
            {
                "verse": "Huc ades ornatis, o Elegia, comis,"
            },
            {
                "verse": "Inque novam venias cultu praedivite formam,"
            },
            {
                "verse": "Laxa fluat niveos vestis ad usque pedes."
            },
            {
                "verse": "Molle micet tenues inter dilapsa papillas"
            },
            {
                "verse": "Quae legitur Rubro lucida gemma mari,"
            },
            {
                "verse": "Perque humeros levi demissa monilia collo"
            },
            {
                "verse": "Addeceant; aurum serica vestis amat."
            },
            {
                "verse": "Aurea subductum constringat fibula pectus,"
            },
            {
                "verse": "Aureaque in limbo fila rigente micent."
            },
            {
                "verse": "Quaque moves, arabum spires mollissima nardum,"
            },
            {
                "verse": "Lenis et assyrio sudet odore liquor."
            },
            {
                "verse": "Tecum etiam Charites veniant, tua cura, puellae,"
            },
            {
                "verse": "Et iuvet insolita ducere ab arte choros;"
            },
            {
                "verse": "Tu puerum Veneris primis lasciva sub annis"
            },
            {
                "verse": "Instruis et studio perficis usque tuo,"
            },
            {
                "verse": "Et quotiens lasso ducit reses ocia nervo,"
            },
            {
                "verse": "Huc placido refoves, candida nympha, sinu."
            },
            {
                "verse": "Hinc tibi perpetuae tribuit Cytherea iuventae"
            },
            {
                "verse": "Tempora, neu formae sint mala damna tuae,"
            },
            {
                "verse": "Hinc iuvenum curis et dulci conscia furto"
            },
            {
                "verse": "Blanditiisque capis pectora cuncta tuis."
            },
            {
                "verse": "Ergo ades et cape, diva, lyram, sed pectine molli,"
            },
            {
                "verse": "Sed moveas dulci lenia fila sono;"
            },
            {
                "verse": "Nam tibi Mercurius pater est, tibi sedula mater"
            },
            {
                "verse": "Eurymie cantus nosse lyramque dedit."
            },
            {
                "verse": "Quin etiam tu, experta novos (ni fallor) amores,"
            },
            {
                "verse": "Dulcia supposito gramine furta probas:"
            },
            {
                "verse": "Nanque ferunt patrios vectam quandoque per Umbros"
            },
            {
                "verse": "Clitunni liquidis accubuisse vadis,"
            },
            {
                "verse": "Hic iuvenem vidisse, atque incaluisse natantem,"
            },
            {
                "verse": "Et cupiisse ulnas inter habere tuas:"
            },
            {
                "verse": "\"Quid tibi lascivis, puer o formose, sub undis?"
            },
            {
                "verse": "Deliciis mage sunt commoda prata tuis;"
            },
            {
                "verse": "Hic potes e molli viola iunxisse coronam,"
            },
            {
                "verse": "Et flavam vario flore ligare comam,"
            },
            {
                "verse": "Hic potes et gelida somnum quaesisse sub umbra,"
            },
            {
                "verse": "Et lassum viridi ponere corpus humo,"
            },
            {
                "verse": "Hic et adesse choris Dryadum, et saliisse per haerbas,"
            },
            {
                "verse": "Molliaque ad teneros membra movere modos.\""
            },
            {
                "verse": "His iuveni succensus amor, formamque secutus"
            },
            {
                "verse": "Et facilem cantum, quo capis ipsa deos,"
            },
            {
                "verse": "Tecum inter salices, sub amicta vitibus ulmo,"
            },
            {
                "verse": "In molli iunxit candida membra toro,"
            },
            {
                "verse": "Inter et amplexus lassi iacuistis uterque,"
            },
            {
                "verse": "Et repetita venus dulce peregit opus."
            },
            {
                "verse": "Quo mage pauca meo, nymphe, concedis amori,"
            },
            {
                "verse": "Quosque legat versus nostra puella cane."
            },
            {
                "verse": "Haec ego; cum subito visi ridere penates,"
            },
            {
                "verse": "Et nova fulgenti lumina adesse domo:"
            },
            {
                "verse": "Astitit, et risu facilem confessa, deditque"
            },
            {
                "verse": "Adveniens animi nuntia signa sui,"
            },
            {
                "verse": "Deque sinu fluxere rosae mollesque hyacinthi"
            },
            {
                "verse": "Et violae et rubro lilia mista croco;"
            },
            {
                "verse": "Tum cecinit plectroque fidem percussit eburno,"
            },
            {
                "verse": "Et liquidam socio temperat ore chelyn:"
            },
            {
                "verse": "\"Desine divitias versu conferre beato,"
            },
            {
                "verse": "Et faciem pretio vendere velle tuam;"
            },
            {
                "verse": "Non ego laudarim, cupias si, vate relicto,"
            },
            {
                "verse": "Divitis argentum, culta puella, sequi."
            },
            {
                "verse": "Forma bonum coeleste, auro quam vendere non est;"
            },
            {
                "verse": "Nam miser e terra fodit avarus opes."
            },
            {
                "verse": "Et canos, formosa, time celeremque senectam,"
            },
            {
                "verse": "Ante diem cupidis quam deus esse iubet."
            },
            {
                "verse": "Aurum crimen habet, aurum prae carmine dulci"
            },
            {
                "verse": "Sordeat; ingenii fide, puella, bonis."
            },
            {
                "verse": "Odi etiam fastus; quid enim fastidia prosunt?"
            },
            {
                "verse": "Hinc odii veniunt semina mille procis."
            },
            {
                "verse": "Dum temnit Glaucum formae confisa superbae,"
            },
            {
                "verse": "Dum latet et surda reiicit aure deum,"
            },
            {
                "verse": "Cermenis obriguit, saxoque in membra recepto,"
            },
            {
                "verse": "Perpetitur tumidi verbera saeva maris;"
            },
            {
                "verse": "Nunc quoque signa manent patriis malefida carinis,"
            },
            {
                "verse": "Quae procul abducto vela rudente ferunt."
            },
            {
                "verse": "Neu studium tibi sit peregrinos quaerere cultus:"
            },
            {
                "verse": "Contenta est facies simplicitate sua."
            },
            {
                "verse": "Sint compti crines, nitido sit vestis amictu:"
            },
            {
                "verse": "Munditiis capitur deliciosus amor."
            },
            {
                "verse": "Pauca loqui studeas; verum tibi pauca loquenti"
            },
            {
                "verse": "Sit pudor et, niveo qui decet ore, rubor;"
            },
            {
                "verse": "Libertas oculis neu sit: fac tempora serves,"
            },
            {
                "verse": "Quis capitur, captus quis retinetur amans."
            },
            {
                "verse": "Sitque uni placuisse satis: crudelius ures."
            },
            {
                "verse": "Artibus ingenuis forma iuvanda bona est."
            },
            {
                "verse": "Forte aderam, cum laeta Venus dodonide silva"
            },
            {
                "verse": "Sedula non solita poneret arte comam;"
            },
            {
                "verse": "Dum fingit crines, speculum dum consulit, illi"
            },
            {
                "verse": "Ludebant similes ante pedes volucres,"
            },
            {
                "verse": "Et modo plaudebant pennis, modo dulcia miscent"
            },
            {
                "verse": "Oscula, cumque suo murmura grata sono."
            },
            {
                "verse": "Laudavit dea mitis aves ab amore fideque:"
            },
            {
                "verse": "Exemplum certi, dixit, amoris erunt."
            },
            {
                "verse": "Sed neque te capiat iuvenis, cui picta capillum"
            },
            {
                "verse": "Sit coma, cui nimia quaeritur arte decor:"
            },
            {
                "verse": "Hic vanas captatque auras, mutabilis huic est"
            },
            {
                "verse": "Mens, et in incerto qui levis errat amor."
            },
            {
                "verse": "At vates, cui numen adest, cui delphica serpit"
            },
            {
                "verse": "Laurus et arguto carmen in ore sonat,"
            },
            {
                "verse": "Illi tibi coniuxne velis? Non esse recuset;"
            },
            {
                "verse": "Anne comes? I.ateri sit comes usque tuo."
            },
            {
                "verse": "Dumque tibi placuisse velit, non horrida vitet"
            },
            {
                "verse": "Praelia, non scythici litora adire maris;"
            },
            {
                "verse": "Non illum gelidi remorentur signa Bootae,"
            },
            {
                "verse": "Non usta assiduo sole libystis humus;"
            },
            {
                "verse": "Coniugiique fidem seros perducet ad annos,"
            },
            {
                "verse": "Tecum amet, et socio vivet amore senex."
            },
            {
                "verse": "Et tibi sint faciles anni, nec amara senectus,"
            },
            {
                "verse": "Obsequio dulcis functa puella viri."
            },
            {
                "verse": "Anne iuvet residem frustra duxisse iuventum"
            },
            {
                "verse": "Expertem grati credula coniugii?"
            },
            {
                "verse": "Quin potius laudanda fores, si coniuge caro,"
            },
            {
                "verse": "Si Veneris placidis ipsa fruare bonis."
            },
            {
                "verse": "Ut sine aqua fluvius utque est sine frondibus arbor,"
            },
            {
                "verse": "Ut sine sole dies, nox sine luminibus,"
            },
            {
                "verse": "Sic turpis sine amore pari, sine coniuge lectus:"
            },
            {
                "verse": "Deliciis ille est illecebrisque locus."
            },
            {
                "verse": "Ipsa meum teneris noctu complexa lacertis"
            },
            {
                "verse": "Clitunnum cupido demoror usque sinu."
            },
            {
                "verse": "Nocte etiam viduo solam cessare cubili"
            },
            {
                "verse": "Ipsa vetat, noctis quae dea finit iter;"
            },
            {
                "verse": "Nec Veneri lux grata adeo, quam gaudia noctis."
            },
            {
                "verse": "Tune deas dubites, scita puella, sequi?\""
            },
            {
                "verse": "Haec, et virginea tetigit mea tempora lauru;"
            },
            {
                "verse": "Laurea nam dextrae sceptra Elegia gerit;"
            },
            {
                "verse": "Tum liquidis dilapsa Notis, quaque ipsa recedit,"
            },
            {
                "verse": "Linquit odoratae mollia signa comae."
            },
            {
                "verse": "Dum spirant ignes, capiunt dum incendia vires,"
            },
            {
                "verse": "Et dea tam facilem spondet in arte chelyn,"
            },
            {
                "verse": "Tu quoque, blande puer, in me nova vulnera tenta;"
            },
            {
                "verse": "Deprecor imperii non ego iura tui:"
            },
            {
                "verse": "Ure acer, fige indomitus, neu parce pharetris,"
            },
            {
                "verse": "Neu tepeant modica pectora nostra face."
            },
            {
                "verse": "Tum mihi mollis eat versus, tum laeta sonabunt"
            },
            {
                "verse": "Carmina, tum dulcis profluet ore sonus."
            },
            {
                "verse": "Tu quoque materiam saevoque alimenta furori"
            },
            {
                "verse": "Da, curis requies una Ariadna meis,"
            },
            {
                "verse": "Neve oculis inimica veni, neu dura precanti,"
            },
            {
                "verse": "Per spem coniugii vinclaque nostra rogo:"
            },
            {
                "verse": "Vel miseranda tibi est arsuri flamma mariti,"
            },
            {
                "verse": "O socii consors cara futura tori."
            },
            {
                "verse": "Haec precor, haec utinam nitidis argenteus alis"
            },
            {
                "verse": "Annuat et digiti pignore firmet Hymen."
            }
        ],
        []
    ]
}