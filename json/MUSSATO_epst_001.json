{
    "author": "Albertino Mussato",
    "title": "epistola",
    "url": "http://www.poetiditalia.it/texts/MUSSATO|epst|001",
    "text": [
        [
            {
                "verse": "I mea mille precor per nuncia charta salutis"
            },
            {
                "verse": "Sicut es incultis excipienda comis."
            },
            {
                "verse": "Non te qualis eas pudeat, si inculta quod ad te,"
            },
            {
                "verse": "Dum bene pro domino suscipiare tuo."
            },
            {
                "verse": "Quaere quis est illi status atque ibi promptior insta:"
            },
            {
                "verse": "Haec fuit arreptae dic tibi causa viae."
            },
            {
                "verse": "Dehinc scruteris habet quales ea curia mores"
            },
            {
                "verse": "Et bene pro meritis qualis in urbe locus."
            },
            {
                "verse": "Discute et a nostris si discrepet actibus usus"
            },
            {
                "verse": "Ille, vel huic quicquam quod similetur, habet."
            },
            {
                "verse": "Exulat hinc virtus et sancti fulgor honesti"
            },
            {
                "verse": "Et nitor Astraeae virginis omnis abest."
            },
            {
                "verse": "Sub pede calcatis florent mendacia veris,"
            },
            {
                "verse": "Fas iacet, exultat per fora nostra nefas."
            },
            {
                "verse": "Hic dolus in pretio est, prudentia vincitur astu,"
            },
            {
                "verse": "Provehit auctores fictio blanda suos."
            },
            {
                "verse": "Mentimur dominis, nam si mentimur, amamur:"
            },
            {
                "verse": "Aemula veraces non amat aula viros."
            },
            {
                "verse": "Assentatores lautis ex ordine mensis"
            },
            {
                "verse": "Mos habet in primis discubuisse locis."
            },
            {
                "verse": "I modo, de multis non ulteriora rogato,"
            },
            {
                "verse": "Nuncia plus aequo ne videare loquax."
            },
            {
                "verse": "At tua si patavum testentur metra Timavum,"
            },
            {
                "verse": "Iure caballinis dic prohibemur aquis:"
            },
            {
                "verse": "Non licet ut stolido fontes potentur Asello,"
            },
            {
                "verse": "Ut sacros musae quos coluere deae."
            }
        ]
    ]
}