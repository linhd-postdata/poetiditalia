{
    "author": "Cristoforo Landino",
    "title": "carmina dubia",
    "url": "http://www.poetiditalia.it/texts/LANDINO|dubi|001",
    "text": [
        [
            {
                "verse": "Felix quem suavi tangit Cypris aurea cura,"
            },
            {
                "verse": "Mitior et solito cui venit ipse puer."
            },
            {
                "verse": "Iam, memini, teneros mandabas versibus ignes,"
            },
            {
                "verse": "E lacrimis inerat multa litura tuis."
            },
            {
                "verse": "Blanditiae molles et tunc tibi maxima cura,"
            },
            {
                "verse": "Flammea, materiam nequitiaeque dabant."
            },
            {
                "verse": "His dolor immixtus fuerat persaepe tabellis,"
            },
            {
                "verse": "Spes brevis et semper longus ubique pavor."
            },
            {
                "verse": "In Venerem et puerum, lacrimis cogentibus ipsis,"
            },
            {
                "verse": "Impia non parvo verba furore dabas;"
            },
            {
                "verse": "At rursus blandis ubi te aspiciebat ocellis,"
            },
            {
                "verse": "Lenior et solito Flammea mitis erat,"
            },
            {
                "verse": "Vota precesque deis et tura Sabaea dabantur:"
            },
            {
                "verse": "Augebant titulos carmina digna suos."
            },
            {
                "verse": "Abfuit alma procul tua Flammea: pectora cura"
            },
            {
                "verse": "Tuta carent, et spes plena timoris abest."
            },
            {
                "verse": "Et siquid cantas, hoc totum Palladis, illud"
            },
            {
                "verse": "Delius a docto vindicat ore sibi,"
            },
            {
                "verse": "Aut nemora aut silvas laudas fontesque Dianae,"
            },
            {
                "verse": "Nympharum turbas, Pieridumque choros,"
            },
            {
                "verse": "Cuncta refers elegis non discordantia nervis :"
            },
            {
                "verse": "Solus cum blanda matre Cupido deest."
            },
            {
                "verse": "Quod non parva deis iniuria redditur: ambo"
            },
            {
                "verse": "Sunt vati faciles et tua vota iuvant."
            },
            {
                "verse": "Ah, ne blanditias, praesentia numina divum,"
            },
            {
                "verse": "Desere: sunt numeris apta, Verine, tuis"
            },
            {
                "verse": "Flammea iam rediit, redeant in pectore curae,"
            },
            {
                "verse": "Et suavis redeat qui fuit ante calor."
            },
            {
                "verse": "Aspice quam miti tua dum vestigia lustrat"
            },
            {
                "verse": "Lumine te et grato suscipit ore dea;"
            },
            {
                "verse": "Nam dea vel prorsus comes est credenda Dianae:"
            },
            {
                "verse": "Seu dea sive comes carmine digna tuo est."
            },
            {
                "verse": "Haec dedit ingenium; memini: laudare solebas,"
            },
            {
                "verse": "Quod tibi discendi causa fuisset amor."
            },
            {
                "verse": "Si dedit ingenium, si Phoebi contulit artes,"
            },
            {
                "verse": "Cur sibi, quae dederit sponte puella, negas?"
            },
            {
                "verse": "Redde precor meritas laudes, amplectere digno"
            },
            {
                "verse": "Carmine: felices Di tibi semper erunt;"
            },
            {
                "verse": "Sin minus, et Veneris saevique Cupidinis iram"
            },
            {
                "verse": "Iam tibi difficiles blanditiasque time."
            },
            {
                "verse": "Quique hilaris nuper potuisti et vivere felix,"
            },
            {
                "verse": "Olim semper eris tristis et aeger amans."
            }
        ],
        [
            {
                "verse": "carmina super quaedam aenigmata 1."
            },
            {
                "verse": "De me raduntur stipulae cultoris in agro:"
            },
            {
                "verse": "\"R\" si tollatur, tunc sidus in aere fragro."
            }
        ],
        [
            {
                "verse": "carmina super quaedam aenigmata 2."
            },
            {
                "verse": "Quinque placent ori, quatuor in aere pendent,"
            },
            {
                "verse": "Sed tria pars hominis, duo sunt speciesque metalli."
            }
        ],
        [
            {
                "verse": "carmina super quaedam aenigmata 3."
            },
            {
                "verse": "Sunt celsi montes quibus his si demitur \"l\" quae"
            },
            {
                "verse": "Crescunt nidificant: sed quis scit solvere solvat."
            }
        ],
        [
            {
                "verse": "carmina super quaedam aenigmata 4."
            },
            {
                "verse": "Est animal parvum quod nunquam pascit in arvum,"
            },
            {
                "verse": "Quod si vertatur, bos sonipes inde legatur."
            }
        ],
        [
            {
                "verse": "carmina super quaedam aenigmata 5."
            },
            {
                "verse": "Herba sum solis et sum de sole creata"
            },
            {
                "verse": "Et decies quinque quinqueque decemque vocata."
            }
        ],
        [
            {
                "verse": "carmina super quaedam aenigmata 6."
            },
            {
                "verse": "Iuncta fui Cereri, me divisere flagelli;"
            },
            {
                "verse": "Hunc quibus apponunt me pascunt bos et aselli."
            }
        ]
    ]
}