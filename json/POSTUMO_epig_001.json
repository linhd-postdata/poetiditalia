{
    "author": "Giorgio Postumo",
    "title": "epigramma",
    "url": "http://www.poetiditalia.it/texts/POSTUMO|epig|001",
    "text": [
        [
            {
                "verse": "ad magnificum d. Georgium Hoellechrem epigramma de suis aerumnis in carcere lucubratum"
            }
        ],
        [
            {
                "verse": "Cur nimium saeuos debebam ferre furores"
            },
            {
                "verse": "Teutonicos insons, Hoellecher, ede mihi."
            },
            {
                "verse": "O ego non hostis, non fur, non proditor ullus"
            },
            {
                "verse": "Australis Domini, non populator eram."
            },
            {
                "verse": "Si merui, patiar tales, sin non, mihi solus"
            },
            {
                "verse": "Maerores poteris uoce leuare tua."
            },
            {
                "verse": "Non tibi cum Musis pingam nunc uerba poetae,"
            },
            {
                "verse": "Sed mala conabor dicere passa mihi."
            },
            {
                "verse": "Castellum est falso dictum de nomine Fridperch"
            },
            {
                "verse": "Iuxta Alam, fit ubi copia magna salis:"
            },
            {
                "verse": "Illuc me rapiunt spoliatum et uerbere caesum,"
            },
            {
                "verse": "Insuetum tristi carcere constituunt."
            },
            {
                "verse": "In quo dum iacui, canibus mihi frusta relicta"
            },
            {
                "verse": "Edi, ne ante diem mors cita me raperet."
            },
            {
                "verse": "Et miser o nimium! semper prope stercus edebam:"
            },
            {
                "verse": "Spiritus unde mihi pestifer omnis erat."
            },
            {
                "verse": "Cena erat hic panis frictus: nunc lacte natabat,"
            },
            {
                "verse": "Nunc iure: insulsus omnia panis erat."
            },
            {
                "verse": "Potus erant lacrimae, tellus mihi frigida lectus;"
            },
            {
                "verse": "Oraui ut melius: sed nocuere preces."
            },
            {
                "verse": "Haec nam uerba dabant custodes carceris olli,"
            },
            {
                "verse": "Rumpere quae possent saxea corda metu,"
            },
            {
                "verse": "Dicentes: \"nunc nunc grauiter plecteris et illas,"
            },
            {
                "verse": "Quas uolumus, poenas, Itale crede, dabis!\""
            },
            {
                "verse": "Moestus erat sensus, cor, mens et uiscera tota"
            },
            {
                "verse": "Undique languebant omnibus acta malis."
            },
            {
                "verse": "Nulla quies etenim, curis uexabar acerbis:"
            },
            {
                "verse": "Magnus et illa labor otia semper erant."
            },
            {
                "verse": "Nostra situ et longo squalebant carcere membra:"
            },
            {
                "verse": "Qui potui has sordes Posthumus ipse pati?"
            },
            {
                "verse": "Nam mea uestis erat tegmen nunc, lintea nuncue,"
            },
            {
                "verse": "Gausape nunc manibus: omnia uestis erat!"
            },
            {
                "verse": "Hinc pulices rostris lacerabant corpus acutis,"
            },
            {
                "verse": "Hinc scabies stimulus maximus alter erat."
            },
            {
                "verse": "Longos tundebam duris in cotibus ungues,"
            },
            {
                "verse": "Barbam tondebam dentibus ipse meis."
            },
            {
                "verse": "Hei mihi qualis eram! tunc me non dixeris illum,"
            },
            {
                "verse": "Qui prius in comptis uestibus unus eram."
            },
            {
                "verse": "Luna duos sese uoluendo impleuerat orbes,"
            },
            {
                "verse": "Dum mala tot potui carceris ipse pati."
            },
            {
                "verse": "Iam pridem infernas subiiset spiritus umbras:"
            },
            {
                "verse": "Sed quis clausisset lumina cara mihi?"
            },
            {
                "verse": "At me seruauit coeli mitissima uirgo,"
            },
            {
                "verse": "Quae nunquam seruos deserit alma suos;"
            },
            {
                "verse": "Cuius ego quotiens memini, sum fortis in omnem"
            },
            {
                "verse": "Fortunam et possum ferrea uincla pati!"
            },
            {
                "verse": "Quam merito supplex diuam uenerabor ad aras"
            },
            {
                "verse": "Floribus et corde, uocibus usque meis."
            },
            {
                "verse": "Qui cupit, .hanc rogitet, uitam traducere tutam,"
            },
            {
                "verse": "Fortunae exemplum respiciendo meae."
            },
            {
                "verse": "Hoellecher hanc ipsam tota complectere mente,"
            },
            {
                "verse": "Huic igitur soli munera mitte deae!"
            },
            {
                "verse": "Illa potens summos merito tibi tradet honores,"
            },
            {
                "verse": "Qui prius es miseris et sine fraude bonus."
            },
            {
                "verse": "Unde ego quicquid ero, uiuus seu lapsus ad umbras,"
            },
            {
                "verse": "Non potero uultus non memor esse tui."
            },
            {
                "verse": "Qui mihi praesidium fueris, precor, hactenus unum,"
            },
            {
                "verse": "Ne patiare modo funditus ut peream:"
            },
            {
                "verse": "Sed memor esto mei, fueris quum in pace beatus,"
            },
            {
                "verse": "Ut tecum ualeam dicere saepe: Vale!"
            }
        ]
    ]
}