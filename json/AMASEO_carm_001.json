{
    "author": "Girolamo Amaseo",
    "title": "ad Cassandram Fidelem",
    "url": "http://www.poetiditalia.it/texts/AMASEO|carm|001",
    "text": [
        [
            {
                "verse": "Hieronymus Amaseus ad Cassandram Fidelem"
            },
            {
                "verse": "Ver erat ecce novum, camposque favonius omnes"
            },
            {
                "verse": "Coeperat hyberno iam revocare situ;"
            },
            {
                "verse": "Et resoluta sinum, viridi se gramine tellus"
            },
            {
                "verse": "Induerat, flores et renovata dabat."
            },
            {
                "verse": "Sublatumque decus pluvialis tempore brumae"
            },
            {
                "verse": "Instaurare suum coeperat omnis humus."
            },
            {
                "verse": "Quasque venenato crudelis Scorpius ictu"
            },
            {
                "verse": "Abstulerat frondes flamina saeva monens,"
            },
            {
                "verse": "Has fru[c]ticante coma reparabant undique silvae;"
            },
            {
                "verse": "Florebat ramis et nemus omne suis;"
            },
            {
                "verse": "Fontibus et liquidis inducere coeperat umbras"
            },
            {
                "verse": "Ecce saporiferas arboris omne genus;"
            },
            {
                "verse": "Se quoque et herboso claudebant margine fontes"
            },
            {
                "verse": "Et muscus vitreas iam decorabat aquas"
            },
            {
                "verse": "Et quae torpuerant, oblitae carmina, linguis"
            },
            {
                "verse": "Dum freta, dum terras sollicitabat hyems,"
            },
            {
                "verse": "Dulce melos volucres per pinguia culta canebant."
            },
            {
                "verse": "Coeperat et proprios fundere quaeque sonos"
            },
            {
                "verse": "Iam vaga perque domos etiam transibat hirundo"
            },
            {
                "verse": "Nuncia quae veris dicitur esse novi."
            },
            {
                "verse": "Denique quicquid erat brumali tempore triste,"
            },
            {
                "verse": "Coeperat exosam ponere tristiciam."
            },
            {
                "verse": "Quique gravi fuerant torpentes frigore brumae"
            },
            {
                "verse": "Tentabant animos iam revocare suos."
            },
            {
                "verse": "Et mihi torpentes steterant in corpore vires"
            },
            {
                "verse": "Hactenus, et circum mens velut acta situ,"
            },
            {
                "verse": "Nostra velut lento fuerant onerata veterno"
            },
            {
                "verse": "Membra diuturno et pressa fuere gelu."
            },
            {
                "verse": "Nec mihi pierio mentem fervere calore"
            },
            {
                "verse": "Sinerat a longo tempore tristis hyems,"
            },
            {
                "verse": "Flante Aquilone gravis gelidisque infesta pruinis"
            },
            {
                "verse": "Et nive et hirsutis horrida facta comis."
            },
            {
                "verse": "Quare ubi frondentes silvas et florea rura"
            },
            {
                "verse": "Et volucres vidi promere mille modos:"
            },
            {
                "verse": "Mutarique animos hominum, curasque resolvi"
            },
            {
                "verse": "Cunctaque brumalem pellere segniciem,"
            },
            {
                "verse": "Tunc ego deposito coepi torpore vigorem"
            },
            {
                "verse": "Sumere: mens sterilem et perdere culta situm;"
            },
            {
                "verse": "Et leniata gravi penitus mea membra fuerunt,"
            },
            {
                "verse": "Desidia et zephiris concita florigeris;"
            },
            {
                "verse": "In me et cuncta suos habitus sumpsere priores"
            },
            {
                "verse": "Quae prius extiterunt frigore pressa diu."
            },
            {
                "verse": "Carmine qui sacris nil iam cecinisse Camoenis"
            },
            {
                "verse": "Tempore seu longo me siluisse videns"
            },
            {
                "verse": "Atque diu Cythara nihil personuisse: sororum"
            },
            {
                "verse": "Constitui sacros conciliare choros."
            },
            {
                "verse": "Hos ego tum primum steriles decurrere versus"
            },
            {
                "verse": "Incipiens per quos tempora verna leges"
            },
            {
                "verse": "Quas mihi quum subito non aspirare canenti"
            },
            {
                "verse": "Vidissem, lachrymis intumuere genae"
            },
            {
                "verse": "Ingemuique simul quod nec mihi dexter Apollo"
            },
            {
                "verse": "Afforet aut Pallas Mercuriusve favens."
            },
            {
                "verse": "Et quae causa foret quod numina nulla faverent"
            },
            {
                "verse": "Mirabar cupiens scire quid illuderat."
            },
            {
                "verse": "Sicque revoluenti dubias sub pectore causas"
            },
            {
                "verse": "In thalamo visum est numen adesse mihi:"
            },
            {
                "verse": "Namque cubile sui linquens Aurora mariti"
            },
            {
                "verse": "Surgebat croceo tota colore nitens"
            },
            {
                "verse": "Atque iugis surgens pellebat Lucifer umbras"
            },
            {
                "verse": "Coeperat et volucres iungere Phoebus equos,"
            },
            {
                "verse": "Quum se, non alias usquam mihi visa, Thalia"
            },
            {
                "verse": "Obtulit, hos habitus effigiemque gerens:"
            },
            {
                "verse": "Quippe erat insignis praestanti corpore et illam"
            },
            {
                "verse": "Intulit indicium forma fuisse deam:"
            },
            {
                "verse": "Perque humeros radiis similes vertice crines"
            },
            {
                "verse": "Fundebat quales ferre Diana solet."
            },
            {
                "verse": "Albaque purpureos cingebat vitta capillos"
            },
            {
                "verse": "Atque coercebant laurea serta comas"
            },
            {
                "verse": "Oraque gestabat roseo suffusa rubore,"
            },
            {
                "verse": "Ut in virginibus est color ille decens;"
            },
            {
                "verse": "Fronte erat et lata, nec non et habebat in arcus"
            },
            {
                "verse": "Tensa supercilia ut convenit esse deae"
            },
            {
                "verse": "Ardentesque oculos ceu lumina solis habebat"
            },
            {
                "verse": "Fuscabatque acie lumina nostra sua;"
            },
            {
                "verse": "Directusque genas in filum nasus utrasque"
            },
            {
                "verse": "Distinguebat ei comparibus spaciis"
            },
            {
                "verse": "Malae etenim tales fuerant velut esse videntur"
            },
            {
                "verse": "Candida purpureis lilia mixta rosis"
            },
            {
                "verse": "Exertasque suis portabat crinibus aures,"
            },
            {
                "verse": "Mollia punicei labra coloris erant;"
            },
            {
                "verse": "Tamque decens cervix et erant tam candida colla"
            },
            {
                "verse": "Quam Iuno et gemini mater amoris habet;"
            },
            {
                "verse": "Et tales lato extabant in pectore mammae"
            },
            {
                "verse": "Pectore sarmatica candidiore nive,"
            },
            {
                "verse": "Qualia et Alcinoi et Persarum regis in hortis"
            },
            {
                "verse": "Qualia et Hesperidum poma fuisse ferunt."
            },
            {
                "verse": "Ardentem tyrio gestabat murice vestem"
            },
            {
                "verse": "Baccatam gemmis undique sardonicis"
            },
            {
                "verse": "Saphirisque gravem, duroque adamante micantem"
            },
            {
                "verse": "Ornatamque sinus undique chrysolithis;"
            },
            {
                "verse": "Flexipedesque hederas intextas limbus habebat"
            },
            {
                "verse": "Vestis: erat certe Palladis illud opus."
            },
            {
                "verse": "Huic manicae ex humeris dextra laevaque fluebant"
            },
            {
                "verse": "Huius et armillae brachia culta dabant"
            },
            {
                "verse": "Subductamque sinus stringebat fibula pallam"
            },
            {
                "verse": "Ut solet et Nymphis virginibusque Tyri."
            },
            {
                "verse": "Et pedibus fulvos induxerat illa cothurnos;"
            },
            {
                "verse": "Huic quoque et auratam vidimus esse lyram"
            },
            {
                "verse": "Quamque ubi suppositis admovit musa lacertis"
            },
            {
                "verse": "Pectori et aptavit tactibus ipsa manuum"
            },
            {
                "verse": "Composuitque modis resonantia fila canoris"
            },
            {
                "verse": "Comperit et celeres diva puella sonos"
            },
            {
                "verse": "Concentusque chelim sensit diffundere dulces"
            },
            {
                "verse": "Dictatosque sequi promere iamque iocos"
            },
            {
                "verse": "Protinus haec digitis Cytharam pulsare sonoram"
            },
            {
                "verse": "Coepit et argutos sollicitare modos;"
            },
            {
                "verse": "Illa Timotheum superabat et Orphea vatem"
            },
            {
                "verse": "Et cytharoedos quos protulit omne solum;"
            },
            {
                "verse": "Et merito musas docuit nam magnus Apollo"
            },
            {
                "verse": "Et Gryphe et pharetra carminibusque potens"
            },
            {
                "verse": "Hacque sonante dea, mutabant tecta domorum"
            },
            {
                "verse": "Proxima ut et quercus icta bipenne solet"
            },
            {
                "verse": "Sedibus in nostris paries, tabulata tremebant"
            },
            {
                "verse": "Omnia, tum libri prosiliere sono"
            },
            {
                "verse": "Non aliter quam quum terris tremor urget in imis"
            },
            {
                "verse": "Seu citus obicibus, seu mage motus aquis;"
            },
            {
                "verse": "Quaeque prius nido cantabat hirundo per aedes"
            },
            {
                "verse": "Obmutuit tunc quum movit et illa fides;"
            },
            {
                "verse": "Ast ego quem primo aspectu circumstetit horror,"
            },
            {
                "verse": "Tractantem aspiciens fila canora lyrae"
            },
            {
                "verse": "Indicio Cytharae musarum hanc esse sororem"
            },
            {
                "verse": "Novi; harum incertus quae tamen illa foret"
            },
            {
                "verse": "Unde sinus et corda pavor tum nostra reliquit"
            },
            {
                "verse": "Et subito supplex talia verba dedi:"
            },
            {
                "verse": "\"O dea ( si phas est mihi nunc tua sancta precari"
            },
            {
                "verse": "Numina) responde et dic mihi, diva, precor:"
            },
            {
                "verse": "Quae nam Thespiadum tandem sis musa sororum?"
            },
            {
                "verse": "Et diis invisum cur quoque, diva, petas?\""
            },
            {
                "verse": "Quae, vultu exhilarans, nitidis arrisit ocellis"
            },
            {
                "verse": "Malae etiam in foveam tunc abiere suae"
            },
            {
                "verse": "Sicque haec deposita coepit testudine virgo"
            },
            {
                "verse": "Ore loqui et nostram tollere moesticiam:"
            },
            {
                "verse": "\"Illa ego sum, Phoebi et Musarum o maxime alumne,"
            },
            {
                "verse": "Comica lascivis apta Thalia modis"
            },
            {
                "verse": "Quam pater arcitenens Parnasi huc mitti ab oris"
            },
            {
                "verse": "Ut tibi solamen laetitiamque feram;"
            },
            {
                "verse": "Sensit enim lachrymasque tuas gemitusque profundo"
            },
            {
                "verse": "Pectore quos solitus ducere nuper eras"
            },
            {
                "verse": "Cum tibi phoebeum credebas numen in iras"
            },
            {
                "verse": "Arsisse et comites nolle favere meas;"
            },
            {
                "verse": "Te dubitantem persensit quae causa fuisset"
            },
            {
                "verse": "Quod neque quis divum iam tibi ferret opem."
            },
            {
                "verse": "Hoc igitur teneas quod nec tibi Phoebus et almae"
            },
            {
                "verse": "Obstabunt Nymphae: pieridumque choros"
            },
            {
                "verse": "Nec tibi Mercurius deerit Pallasque severa"
            },
            {
                "verse": "Sed tibi quisque suo faverit ore deus"
            },
            {
                "verse": "Si vada Cephisi Cyrrham Nisamque revises"
            },
            {
                "verse": "Et nemora et fontes et loca Thessaliae"
            },
            {
                "verse": "Nec modo mireris quod numina nulla videbas"
            },
            {
                "verse": "Aspirare tibi nec quoque adesse deos;"
            },
            {
                "verse": "Nam sacros habitare locos decet alta deorum"
            },
            {
                "verse": "Numina et augustos semper adire Lares."
            },
            {
                "verse": "Non sacer hic locus est: nusquam coluere penates"
            },
            {
                "verse": "Sed loca Pegasides semper amoena tenent;"
            },
            {
                "verse": "Quare age et accinctus venias: quid nostra moraris"
            },
            {
                "verse": "Gaudia? Iam sacrum tuque Helicona pete."
            },
            {
                "verse": "Sic opus est: prisci (celebrat quos fama) poetae"
            },
            {
                "verse": "Hac habuere suam semper ad astra viam."
            },
            {
                "verse": "Hic locus ingenuis etiam est, hic et sua semper"
            },
            {
                "verse": "Ingenia exacuunt, laurea serta parant,"
            },
            {
                "verse": "Concessere omnes huc post sua saecula vates"
            },
            {
                "verse": "Antiqui et semper Phocidis arva colunt"
            },
            {
                "verse": "Et modo per silvas et opaca silentia tendunt"
            },
            {
                "verse": "Pegasi et ad fontem nunc sua scripta canunt;"
            },
            {
                "verse": "Et testudinea gaudent audire sonantem"
            },
            {
                "verse": "Te modo, Phoebe, lyra nosque videre deas"
            },
            {
                "verse": "Saltantesque choros Dryadum, faunosque per arva"
            },
            {
                "verse": "Et Pana et Satyros Oreadasque vident;"
            },
            {
                "verse": "Aoniamque novi nec non petiere poetae"
            },
            {
                "verse": "Permessique sinus virgineosque lacus"
            },
            {
                "verse": "Antraque Thessaliae viridi pallentia musco"
            },
            {
                "verse": "Et nemora et lucos iam petiere sacros."
            },
            {
                "verse": "Atque ibi sacra ferunt Musis, Phoebumque verentur"
            },
            {
                "verse": "Gaudent Castalio pellere fonte sitim"
            },
            {
                "verse": "Numen et observant Bachi Thyrsumque furentes"
            },
            {
                "verse": "Sertaque Parnasi per iuga sacra ferunt."
            },
            {
                "verse": "Et modo se lyricis exercent versibus illic"
            },
            {
                "verse": "Aut iuvat exametris scribere bella modis;"
            },
            {
                "verse": "Plura solent rhythmis etiam cantare solutis"
            },
            {
                "verse": "Atque sequi Marsos Bilbilicosque sales;"
            },
            {
                "verse": "Componunt tragico carmina digna cothurno"
            },
            {
                "verse": "Grata mihi et plures comica scripta canunt,"
            },
            {
                "verse": "Tempora virgineis ut possint cingere ramis"
            },
            {
                "verse": "Denique et optatum sumere frondis onus;"
            },
            {
                "verse": "Pallentisque hederae valeant ut ferre coronam,"
            },
            {
                "verse": "Aonii auratam vates habere chelim;"
            },
            {
                "verse": "Et fieri vates cupiunt nomenque poetae"
            },
            {
                "verse": "Nititur et tentat quaerere quisque sibi."
            },
            {
                "verse": "Undique conveniunt ad te, Boetia, vates,"
            },
            {
                "verse": "Ad te, turba frequens, nocte dieque ruunt."
            },
            {
                "verse": "Sunt etiam innumeri iuvenes puerique senesque"
            },
            {
                "verse": "Venturi ad Phoebum Castaliaeque deas."
            },
            {
                "verse": "Ad iuga Parnasi veniet Cassandra Fidelis,"
            },
            {
                "verse": "Haec de foemineo sola puella grege;"
            },
            {
                "verse": "Orbe sub Ausonio venetam quae nunc colit urbem,"
            },
            {
                "verse": "Quae semper Musas est venerata novem,"
            },
            {
                "verse": "Carminis inventrix cui cedit Lesbia Sappho"
            },
            {
                "verse": "Corporis atque animi dotibus illa nimis."
            },
            {
                "verse": "Nam mage formosa est et Musis gratior extat;"
            },
            {
                "verse": "Castior haec namque est atque pudica magis."
            },
            {
                "verse": "Haec igitur virgo Parnasi in rupe canenti"
            },
            {
                "verse": "Carmina dictabit materiamque tibi."
            },
            {
                "verse": "Nam scio te teneram nimium exoptasse puellam"
            },
            {
                "verse": "Quae caperet sensus perciperetque sales"
            },
            {
                "verse": "Sciret et arguto deducere carmina cantu,"
            },
            {
                "verse": "Quae responsa daret concineretque iocos."
            },
            {
                "verse": "Ergo age; ne cesses, properes ad Thessala Tempe"
            },
            {
                "verse": "Ad fontes sacros ocius ire velis."
            },
            {
                "verse": "Qui si etiam iuvenes duces ad Phocidis oras"
            },
            {
                "verse": "Qui cupient sacri sumere fontis aquas"
            },
            {
                "verse": "Fient hi subito vates nullamque repulsam"
            },
            {
                "verse": "Tu patiere; dabit quidquid Apollo petes:"
            },
            {
                "verse": "Obtuleritque tibi Cytharam Laurique coronam"
            },
            {
                "verse": "Cum primum in montes veneris Aonios\"."
            },
            {
                "verse": "Sicque loquens tenues tum se dea tollit in auras"
            },
            {
                "verse": "Iam pede percusso protinus illa solo."
            },
            {
                "verse": "Et: \"Mea cura, vale, Phoebi spes maxima Amaseu,"
            },
            {
                "verse": "Sisque etiam foelix - dixit - o amice, diu\"."
            },
            {
                "verse": "Cui responsa deae dum vellem reddere digna"
            },
            {
                "verse": "Se subito ex oculis abstulit illa meis."
            },
            {
                "verse": "Huius in obscessu riguerunt tecta domorum"
            },
            {
                "verse": "Quaeque prius fuerant contremefacta sono"
            },
            {
                "verse": "Atque domi nostrae paries tabulata quierunt"
            },
            {
                "verse": "Omnia, tum libri qui saliere prius,"
            },
            {
                "verse": "Utque tremore solum quercusque relicta securi,"
            },
            {
                "verse": "Omnia tunc equidem sic requiere simul,"
            },
            {
                "verse": "Quaeque stetit e linguis nec non cantante Thalia"
            },
            {
                "verse": "Coepit hirundo suos mox reparare modos"
            },
            {
                "verse": "Ast ego iam repetens tacitoque in pectore volvens"
            },
            {
                "verse": "Quae vultu placido dixerat illa mihi"
            },
            {
                "verse": "Tendere in Aoniam sacrasque Heliconis ad umbras"
            },
            {
                "verse": "Decrevi: et certum est haec mihi iussa sequi"
            },
            {
                "verse": "Et quia venturam pulli te dixit ad undas"
            },
            {
                "verse": "Fontis Gorgonei Pieridumque lares,"
            },
            {
                "verse": "Non potui tandem quin littera nostra veniret"
            },
            {
                "verse": "Nuncia et adventus colloquiique deae."
            },
            {
                "verse": "Unde igitur si te, foelix Cassandra, Cytheron"
            },
            {
                "verse": "Suscipiet, nostri tu memor esse velis."
            },
            {
                "verse": "Quumque ego Parnasi turba comitatus ovanti"
            },
            {
                "verse": "Et Delphos, fontem Gargaphiaeque petam"
            },
            {
                "verse": "Te sociare choro non dedignabere nostro"
            },
            {
                "verse": "Meque tibi comitem iungere, o amica, sines;"
            },
            {
                "verse": "Quod si tu facies aderit mihi magnus Apollo,"
            },
            {
                "verse": "Laudibus innumeris mox tua facta canam"
            },
            {
                "verse": "Antraque Musarum reboabunt carmine vasta"
            },
            {
                "verse": "Atque cavae valles et nemus omne sacrum."
            },
            {
                "verse": "Per me longa tibi fient iam saecula, virgo,"
            },
            {
                "verse": "Iamque tibi per me fama perennis erit"
            },
            {
                "verse": "Perpetuumque feres nomen Cassandra Fidelis,"
            },
            {
                "verse": "Si mea foelici carmina fronte leges"
            },
            {
                "verse": "Quae iuxta fontes et per spelaea canemus"
            },
            {
                "verse": "Denique et in silvis Aonisque iugis."
            },
            {
                "verse": "Per Veronensem iam Lesbia pulchra Catullum"
            },
            {
                "verse": "Vivit et huic semper fama superstes erit;"
            },
            {
                "verse": "Nunc superest etiam per te lasciva, Properti,"
            },
            {
                "verse": "Cynthia, inextinctum Cynthia nomen habet;"
            },
            {
                "verse": "Vivit adhuc Nemesis quondam illustrata Tibullo;"
            },
            {
                "verse": "Vivit adhuc per te Testilis illa, Maro;"
            },
            {
                "verse": "Per Sulmonensem celebrata Corinna poetam"
            },
            {
                "verse": "Nunc etiam in terris nobile stemma tenet."
            },
            {
                "verse": "Per te, Corneli Galle, et laudata Lycoris"
            },
            {
                "verse": "Extat et in populis nunc sua fama viget:"
            },
            {
                "verse": "Non quia crudeles fuerint, sed mente benigna"
            },
            {
                "verse": "Traditur in vatem quaeque fuisse suum."
            },
            {
                "verse": "Multae etiam Nymphae teneraeque fuere puellae"
            },
            {
                "verse": "In tenebris quarum nomina pressa iacent"
            },
            {
                "verse": "Famaque nulla manet, volitat nec ad ora virorum,"
            },
            {
                "verse": "Et quarum nusquam tu monumenta vides"
            },
            {
                "verse": "Non aliunde nisi quia dispexere poetas,"
            },
            {
                "verse": "Temporibus vates nec coluere suis."
            },
            {
                "verse": "Te neque ut admoneam nunc haec dixisse putato,"
            },
            {
                "verse": "Nosti etenim melius quam ego quae refero."
            },
            {
                "verse": "Nec mirere, precor, quod nec tibi notus Amaseus"
            },
            {
                "verse": "Ante etiam et nulla iunctus amicitia"
            },
            {
                "verse": "Scripserit haec, steriles solitus tibi mittere numquam"
            },
            {
                "verse": "Ante iocos, ad te carmina nulla dare."
            },
            {
                "verse": "Quippe prius nusquam nos te, Cassandra Fidelis,"
            },
            {
                "verse": "Novimus, inter nos nec fuit ullus amor."
            },
            {
                "verse": "Nanque tuum sublime decus, tua maxima virtus"
            },
            {
                "verse": "Et studia et mores atque perennis honos,"
            },
            {
                "verse": "Inclyta nec nostras etenim perstrinxerat aures"
            },
            {
                "verse": "Fama nec insignis gloria, Nympha, tua"
            },
            {
                "verse": "Donec et adventu monitisque inducta Thaliae"
            },
            {
                "verse": "Mens mea te nuper nosse coacta fuit;"
            },
            {
                "verse": "Unde, docente dea, quamvis mea scripta putarem"
            },
            {
                "verse": "Vana, nec a tetricis conspicienda viris,"
            },
            {
                "verse": "Nunc quia te faciles nimium observare Camoenas"
            },
            {
                "verse": "Et cultam miti sensimus ingenio"
            },
            {
                "verse": "Exibitura graves ronchos rigidesque chachinnos"
            },
            {
                "verse": "Misimus haec celeri carmina scripta manu,"
            },
            {
                "verse": "Quae modo pacato si tu, Cassandra Fidelis,"
            },
            {
                "verse": "Accipies vultu, diva puella, tuo,"
            },
            {
                "verse": "Ecce Sophoclaeo recinam tua facta cothurno,"
            },
            {
                "verse": "Incipiam grandi iam resonare tuba;"
            },
            {
                "verse": "Post maiora leges graviori condita versu,"
            },
            {
                "verse": "Nunc tibi primicias sat sit habere meas."
            },
            {
                "verse": "Ergo vale: foelix diu sis; quaeque secundent"
            },
            {
                "verse": "Numina magna deum, candida Nympha, tibi."
            },
            {
                "verse": "Atque utinam tibi longa trahant sua saecula Parcae"
            },
            {
                "verse": "Et leviter fuso candida fila neant."
            },
            {
                "verse": "Tuque a cunctis, virgo, celebranda poetis"
            },
            {
                "verse": "Et Phoebo et sacris semper amata choris"
            },
            {
                "verse": "Gloriaque alta patrum, Venetae et pars maxima formae"
            },
            {
                "verse": "Huius et urbis honos, quam mare cingit aquis,"
            },
            {
                "verse": "Tuque tui generis specimen lampasque refulgens,"
            },
            {
                "verse": "O mihi rescribas gloria Thespiadum."
            }
        ],
        [
            {
                "verse": "ad eandem"
            },
            {
                "verse": "Est ignota mihi quamquam parnasia rupes,"
            },
            {
                "verse": "Vertice quae gemino sidera celsa ferit,"
            },
            {
                "verse": "Nec nos Aonides etiam coluere sorores,"
            },
            {
                "verse": "Oraque Gorgoneo nec maduere lacu,"
            },
            {
                "verse": "Nec mihi phocaicae laurus meruisse coronam"
            },
            {
                "verse": "Contigit et plectrum dicere, Phoebe, tuum;"
            },
            {
                "verse": "Nec mihi Cyrrhaeis licuit cantare sub antris;"
            },
            {
                "verse": "Nec tetigit mentem pieriusque calor."
            },
            {
                "verse": "Nec dubito audacem quin tu mirabere Amaseum"
            },
            {
                "verse": "Plura mihi et vitio, diva puella, dabis,"
            },
            {
                "verse": "Haec referens primo aspectu: \"Quis carmine auctor?"
            },
            {
                "verse": "Unde venit? Quove est littera missa loco?\""
            },
            {
                "verse": "Forsitan et celeri percurrens nomen ocello"
            },
            {
                "verse": "Ipsa meum, dicens: \"O bone vir, quid ais?"
            },
            {
                "verse": "Quid tibi nobiscum est, quum te non novimus unquam,"
            },
            {
                "verse": "Quum prius inter nos nec fuit ullus amor?\""
            },
            {
                "verse": "Forsan et excipies rigidis haec scripta chachinnis"
            },
            {
                "verse": "Vix bene principium, candida Nympha, legens;"
            },
            {
                "verse": "Forsan et ingrato tu fastidita libello"
            },
            {
                "verse": "Haec eadem flammis aut abolenda dabis."
            },
            {
                "verse": "Attamen exorem (licet exorare puellam)"
            },
            {
                "verse": "Te sine, ut haec hylari carmina fronte legas."
            },
            {
                "verse": "Haec etenim quamquam nil te perlecta iuvabunt"
            },
            {
                "verse": "Sunt, Cassandra, tibi, sunt nocitura nihil."
            },
            {
                "verse": "Cum celebris me me tua fama coegerit ore"
            },
            {
                "verse": "Ecce rudi steriles promere, Nympha, iocos,"
            },
            {
                "verse": "Usque adeo nostras de te vox impulit aures"
            },
            {
                "verse": "Hic mihi ab Hunnis saepe relata viris."
            },
            {
                "verse": "Namque tuos dicunt se se invisisse penates"
            },
            {
                "verse": "Atque etiam ob vultus obstupuisse tuos,"
            },
            {
                "verse": "Ut fama est, viso quondam Phorcinidis ore,"
            },
            {
                "verse": "Obstupuisse homines, obstupuisse feras."
            },
            {
                "verse": "Te sensisse ferunt Demosthenis et Ciceronis"
            },
            {
                "verse": "Torrentem elloquio maeoniaque tuba."
            },
            {
                "verse": "Nymphalemque habitum narrant gestare Thaliae,"
            },
            {
                "verse": "Non te dissimilem moribus aut facie."
            },
            {
                "verse": "Fertur et Adriacum quod si te suscipit aequor"
            },
            {
                "verse": "Forte brevi cymba remigioque brevi"
            },
            {
                "verse": "Et chelis incipias tu dinumerare canoras"
            },
            {
                "verse": "Forte fides, celeri et plectra movere manu,"
            },
            {
                "verse": "Et canere incipias tu carmina digna Marone"
            },
            {
                "verse": "Nec quoque Homericiis inferiora modis,"
            },
            {
                "verse": "Te patrem Oceanum, placidamque invisere Thetim"
            },
            {
                "verse": "Nereaque et viridi Dorida cum sobole,"
            },
            {
                "verse": "Atque undis efferre suis caput Enosigaeum"
            },
            {
                "verse": "Allectum cythara mellifluisque iocis,"
            },
            {
                "verse": "Et posita armigeros Tritones undique concha"
            },
            {
                "verse": "Ad te confluere et dulcia verba sequi."
            },
            {
                "verse": "Gurgite Carpatio fama est, Cassandra, relicto"
            },
            {
                "verse": "Prothea Neptuni te quoque adire grege;"
            },
            {
                "verse": "Et tibi certatim salientes ludere pisces,"
            },
            {
                "verse": "Et tibi delphines pro rate terga dare,"
            },
            {
                "verse": "Ut dederat quondam quo se cytharoedus Arion"
            },
            {
                "verse": "Nautarum falsis abstulit insidiis."
            },
            {
                "verse": "Et tibi pro velis referunt inflare lacernas"
            },
            {
                "verse": "Flamina Thyrrenis impositae gregibus"
            },
            {
                "verse": "Et te deserto Syrenas adire Peloro"
            },
            {
                "verse": "Dicitur et victas succubuisse tibi."
            },
            {
                "verse": "Egaeona ferunt ad te properare petentem"
            },
            {
                "verse": "Qui dedit Egaeo nomen ob actu mari;"
            },
            {
                "verse": "Et Scyllam et Glaucum atque Inoum Melicertam,"
            },
            {
                "verse": "Quaeque et ceruleus nomina pontus habet,"
            },
            {
                "verse": "Et pelagi varias ad te volitare volucres."
            },
            {
                "verse": "Teque sequi scopulos per mare fama sonat"
            },
            {
                "verse": "Atque etiam Adriaci si tu legis aequoris oras"
            },
            {
                "verse": "Ore canens venetum fortia gesta Patrum,"
            },
            {
                "verse": "Dicunt cornigeros ad littora currere Faunos"
            },
            {
                "verse": "Et celeres Satyros Oreadumque choros,"
            },
            {
                "verse": "Panaque qui calamos Ladonis primus ad amnem"
            },
            {
                "verse": "Compegit caera disparibus numeris;"
            },
            {
                "verse": "Ad te monticolas Sylvanos ire canentem"
            },
            {
                "verse": "Silenumque senem Iulia turba refert,"
            },
            {
                "verse": "Et Dryades nymphas facilesque venire Napaeas"
            },
            {
                "verse": "Naiades amnicolas et quoque Amadryades."
            },
            {
                "verse": "Obduci silvis et siccum littus opacis"
            },
            {
                "verse": "Fertur et innumeras littus adire feras."
            },
            {
                "verse": "Denique te similem dicunt, Cassandra, poetae"
            },
            {
                "verse": "Horrida quem quondam Thracia terra tulit."
            },
            {
                "verse": "Haec igitur sunt quae (quamquam natura negabat)"
            },
            {
                "verse": "Me cogere rudes scribere versiculos."
            },
            {
                "verse": "Haec et amicitia tibi me iunxere perenni"
            },
            {
                "verse": "Nec requiem calamis ipsa dedere meis."
            },
            {
                "verse": "Nec mirere: etenim quos nec nos novimus unquam"
            },
            {
                "verse": "Fama odisse homines, fama adamare facit."
            },
            {
                "verse": "Ergo vale, o nostris semper lucubranda lucernis"
            },
            {
                "verse": "Nympha, precor, generis spesque decusque tui."
            }
        ]
    ]
}