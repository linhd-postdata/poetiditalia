{
    "author": "Angela Nogarola",
    "title": "epistolae",
    "url": "http://www.poetiditalia.it/texts/ANGELA|epis|001",
    "text": [
        [],
        [
            {
                "verse": "ad magnificum dominum dominum Pandulfumde Malatestis pro recuperatione cuiusdam voluminisquo omnia opera Senecae moralium dogmatumpatris illustris continebantur,per Angelam de Nogarolis de Verona"
            },
            {
                "verse": "Nate dea, quae nunc animo sententia surgit?"
            },
            {
                "verse": "Cor quo Caesareum generoso e pectore fugit?"
            },
            {
                "verse": "Qua merui culpa fieri tibi vilis, Achille,"
            },
            {
                "verse": "Ut mihi tam fulgens raperes, generose, monile?"
            },
            {
                "verse": "Usquam iusti est et mens sibi conscia recti,"
            },
            {
                "verse": "Ut tua iam valeant lacrimis praecordia flecti?"
            },
            {
                "verse": "Vince animum mentemque tuam, qui cetera vincis"
            },
            {
                "verse": "Iacturamque meam prospectu conspice lincis."
            },
            {
                "verse": "Deme supercilio nubem plerumque modestus,"
            },
            {
                "verse": "Baltheus et parvus mihi non rapiatur honestus."
            },
            {
                "verse": "Nunc prece, nunc precio, nec vi nec morte suprema."
            },
            {
                "verse": "Deprecor, ut nobis reddatur fulgida gemma."
            },
            {
                "verse": "Non domus et fundus, non aeris acervus et auri"
            },
            {
                "verse": "Poscitur aut tremula flos lectus ab arbore lauri"
            },
            {
                "verse": "Poscimus id avide, nihil est mihi pulcrius orbe,"
            },
            {
                "verse": "Et tibi nunc plena praestatur copia corbe."
            },
            {
                "verse": "Pars mundi tibi nulla vacat, sed tota tenetur"
            },
            {
                "verse": "Tellus proque tuo placito sermone movetur."
            },
            {
                "verse": "Quid vetat esse pium munus? Tene dulcia verba,"
            },
            {
                "verse": "Nempe repulsa magis quam mors credatur acerba"
            },
            {
                "verse": "Da mihi te placidum, dederisque in carmina vires,"
            },
            {
                "verse": "At cadet ingenium mentis si murmur inires."
            },
            {
                "verse": "Rumpor et ora mihi pariter cura mente tremescunt"
            },
            {
                "verse": "Hi quotiens nostra flores non sede nitescunt,"
            },
            {
                "verse": "Pro somno lacrimis oculi tunguntur obortis,"
            },
            {
                "verse": "Nec mea permulcet patientia pectora fortis."
            },
            {
                "verse": "Has solas semperque habeo semperque profundo,"
            },
            {
                "verse": "Nec male, nanque mihi cessit sors aspera mundo."
            },
            {
                "verse": "Sed iam siste gradum, finemque impone labori,"
            },
            {
                "verse": "Princeps celse, meo magnoque medere dolori."
            }
        ],
        [
            {
                "verse": "Pandulfus de Malatestis generosae dominaeAngelae de Nogarolis respondet"
            },
            {
                "verse": "O decus egregium, virgo celeberrima Musis,"
            },
            {
                "verse": "Unica per nostrum volitans nunc aethera Fenix,"
            },
            {
                "verse": "Cui caeleste dedit virtus praesaga futuri"
            },
            {
                "verse": "Nomen et ingenium superi fecere profundum."
            },
            {
                "verse": "Munera digna viris repetis, non aequa puellis,"
            },
            {
                "verse": "Quae licet ampla forent, penitus me dante tulisses,"
            },
            {
                "verse": "Si modo quam rogitas praestetur copia gemmae"
            },
            {
                "verse": "Aut alibi reperire queam vel tu quoque posses"
            },
            {
                "verse": "Reddere, dum pectus cupide satiaris honestum."
            },
            {
                "verse": "Quis ferus et Tracia genitus sub rupe negaret"
            },
            {
                "verse": "Quidquam dulce tibi, generosae stirpis alumna,"
            },
            {
                "verse": "Carmine quae possis cautes perrumpere duras"
            },
            {
                "verse": "Atque adamanta queas nimium mollire precando?"
            },
            {
                "verse": "Neque ego tam durus vel sunt praecordia ferri"
            },
            {
                "verse": "Ut tua non avide complessem vota libenter,"
            },
            {
                "verse": "Si mihi non animo fixum natumque sederet."
            },
            {
                "verse": "Ergo vale precibusque piis ignosce quod obstem."
            }
        ]
    ]
}