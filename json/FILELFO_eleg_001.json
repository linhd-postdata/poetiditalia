{
    "author": "Francesco Filelfo",
    "title": "elegia",
    "url": "http://www.poetiditalia.it/texts/FILELFO|eleg|001",
    "text": [
        [
            {
                "verse": "DIVO PRINCIPI NOSTRO"
            }
        ],
        [
            {
                "verse": "Si, Francisce, meam rem neglexisse videbor,"
            },
            {
                "verse": "Non mihi, dux ingens Sfortia, des vitio?"
            },
            {
                "verse": "Qui sua non curat, qui sit censendus, ut illa"
            },
            {
                "verse": "Cordi habeat, quorum nulla sit utilitas?"
            },
            {
                "verse": "Ergo locuturo mihi si mitissimus aures"
            },
            {
                "verse": "Praestiteris faciles, officiosus eris."
            },
            {
                "verse": "Nec mea dumtaxat mihi non sunt, Sfortia, curae"
            },
            {
                "verse": "Sed magis illa quidem, quae tibi gesta cano."
            },
            {
                "verse": "Usque adeo obrueris magnarum pondere rerum"
            },
            {
                "verse": "Esse tibi ut possint otia nulla satis."
            },
            {
                "verse": "Inde fit, ut nostras nequeas meminisse camoenas"
            },
            {
                "verse": "Quae bene tranquillum pectus adire solent."
            },
            {
                "verse": "Sint maiora tibi licet et maiora tuenda"
            },
            {
                "verse": "Consilio, tamen haec digna reor studio."
            },
            {
                "verse": "Sola quidem reddit genus immortale virorum"
            },
            {
                "verse": "Gloria quam servat musa, vel elogium."
            },
            {
                "verse": "Quid ferus Eacides, quid clari nomen Ulissis"
            },
            {
                "verse": "Aeneasve pius, vate silente, foret?"
            },
            {
                "verse": "Nec tamen Eacides nec Ulisses nobile quidquam"
            },
            {
                "verse": "Usque adeo gessit, tantus ut esset honos."
            },
            {
                "verse": "Nam plus Aeneas quid dignum laudibus egit?"
            },
            {
                "verse": "Nempe qui in parvis maximus ipse fuit."
            },
            {
                "verse": "Qualia bisdenis potuisset navibus arma"
            },
            {
                "verse": "Vel servare sua vel petere alterius?"
            },
            {
                "verse": "Ingenium praestans et fandi copia tantam"
            },
            {
                "verse": "Prae se ferre solet vimque decusque simul,"
            },
            {
                "verse": "Ut quae parva putes reddat permagna relatu:"
            },
            {
                "verse": "Talis Virgilius, talis Homerus erat."
            },
            {
                "verse": "Fabula nam Troum late celebrata per orbem"
            },
            {
                "verse": "Quid nisi ficta canit? unaque multa refert?"
            },
            {
                "verse": "Digni igitur vates, quos dignus carmine princeps"
            },
            {
                "verse": "Diligat et gratis muneribus cumulet."
            },
            {
                "verse": "Praemia, crede mihi, dios fecere poetas"
            },
            {
                "verse": "Et quos nutrit honos, commoda quos agitant."
            },
            {
                "verse": "Nam qui parva suo videt emolumenta labori"
            },
            {
                "verse": "Atque decus positum ingenio, deficit:"
            },
            {
                "verse": "Spes animos recreat, reficitque, et tollit in altum"
            },
            {
                "verse": "Quae sublata animos frangit et ingenium."
            },
            {
                "verse": "Hi si falsa valent pro veris reddere, quid si"
            },
            {
                "verse": "Vera velint veris laudibus erigere?"
            },
            {
                "verse": "Omnia praestat honos, artes iacuere relictae"
            },
            {
                "verse": "Quas nec honos sequitur, nec tenet utilitas."
            },
            {
                "verse": "Hae tibi res gestae, quarum iam fama supremos"
            },
            {
                "verse": "Gangaridas tetigit antipodumque solum."
            },
            {
                "verse": "His neque Alexandro cedis nec, Sfortia, Cyro"
            },
            {
                "verse": "Qui domuit Cresum fregit et Assirios."
            },
            {
                "verse": "Annibal horrentes multis cum millibus Alpes"
            },
            {
                "verse": "Transgressus Latium terruit omne furens."
            },
            {
                "verse": "Scipio fortuna multo prestantior, ipsa"
            },
            {
                "verse": "Quam probitatis ope perdidit Annibalem."
            },
            {
                "verse": "Hunc autem ambitio fractaque superbia mentis"
            },
            {
                "verse": "Stravit, et iratum reddidit in patriam."
            },
            {
                "verse": "Potus Alexandrum vicit, foemina Cyrum"
            },
            {
                "verse": "Cuius saevitiam sanguis in utre monet."
            },
            {
                "verse": "Semper es invictus, nullum tua terga prementem"
            },
            {
                "verse": "Vidimus, ac cunctos vertere terga tibi."
            },
            {
                "verse": "Non alios tantum qui se fecere nocentes"
            },
            {
                "verse": "Vincere consuesti marte sub indomito,"
            },
            {
                "verse": "Sed te ne traherent, quo vellent, pectoris ignes"
            },
            {
                "verse": "Ipsum te potius vincere malueras,"
            },
            {
                "verse": "Ignoscens miseris, qui se fecere rebelles,"
            },
            {
                "verse": "Quos etiam donis, quos et honore foves."
            },
            {
                "verse": "Non mihi miranda, est clementia caesaris alti"
            },
            {
                "verse": "Haec nam te virtus fert super astra, pater."
            },
            {
                "verse": "Si tibi non molles victor submittis Eoos"
            },
            {
                "verse": "Aut Graios, si te Gallia non tenuit,"
            },
            {
                "verse": "Ast Italos omnes populos tibi bella gerenti"
            },
            {
                "verse": "Concessisse vides, solus es indomitus."
            },
            {
                "verse": "Cum tamen et victis Caesar quandoque fuisset"
            },
            {
                "verse": "Hostibus inferior, te minor ergo fuit."
            },
            {
                "verse": "Quin etiam Adriacas convincis flumine classes,"
            },
            {
                "verse": "Cum totiens Venetos fundis et interimis,"
            },
            {
                "verse": "Cum Venetis acies victis prosternis Eoas"
            },
            {
                "verse": "Ac Scythicos, Graios Illiriosque fugas."
            },
            {
                "verse": "Quid memorem Francos, tanta cum laude subactos?"
            },
            {
                "verse": "Allogobrum furias Hesperiaeque minas?"
            },
            {
                "verse": "Solus es invictus, solus, quem celsa per omnes"
            },
            {
                "verse": "Fama vehat populos tempus in omne sonans."
            },
            {
                "verse": "Nec tantum fortuna tibi, sed maxima virtus,"
            },
            {
                "verse": "Qua superas omnes, imperium peperit."
            },
            {
                "verse": "Hac regis Insubrium miris cum laudibus urbem"
            },
            {
                "verse": "Regnaque tam lata, totque simul populos:"
            },
            {
                "verse": "Hac paris Italiae solus cunctisque quietem,"
            },
            {
                "verse": "Quos furor immanis vertit in omne nefas."
            },
            {
                "verse": "Haec, Francisce, tuus digno dum carmine vates"
            },
            {
                "verse": "Sic memorare cupit, semper ut esse queant,"
            },
            {
                "verse": "Non sinitur; solus potes impedimenta canenti"
            },
            {
                "verse": "Tollere: ne desis, te precor, ipse tibi."
            },
            {
                "verse": "Quod si forte tuam non curas, Sfortia, laudem"
            },
            {
                "verse": "Invideasne tuis? invideasne probis?"
            },
            {
                "verse": "Te duce magnanimo, tantos peperere triumphos"
            },
            {
                "verse": "Hi tibi, quos laudis conciliavit amor."
            },
            {
                "verse": "Hos, rogo, ne fraudes digna mercede laborum"
            },
            {
                "verse": "Qui cupiunt fama vincere perpetua."
            },
            {
                "verse": "Fac natis exempla pater tua pulchra, supersint"
            },
            {
                "verse": "Facta tuis tibi fac laudibus esse pares."
            },
            {
                "verse": "Omnia sat vati fuerint, modo grata videre"
            },
            {
                "verse": "Esse tibi liceat, quae canit hic merita"
            },
            {
                "verse": "Tu mihi das animum, tu vires tradis inerti"
            },
            {
                "verse": "Ingenio, sine te nil mea musa valet."
            }
        ]
    ]
}