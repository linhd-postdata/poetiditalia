{
    "author": "Giovanni Mattia Tabarino",
    "title": "epigrammata",
    "url": "http://www.poetiditalia.it/texts/TABARINO|epig|001",
    "text": [
        [
            {
                "verse": "Diuino quantum Graeci laetantur Homero,"
            },
            {
                "verse": "Quantum Virgilio Romana potentia gaudet,"
            },
            {
                "verse": "Foelices Istri tantum Raphaele triumphant:"
            },
            {
                "verse": "Alter ab astraeo cecidit Meliboeus Olympo."
            }
        ],
        [
            {
                "verse": "Ad te si tarde, pater Inderbacche, revertor,"
            },
            {
                "verse": "Da veniam quaeso: non mea culpa fuit."
            },
            {
                "verse": "Hospes ille meus relegens a vertice summo"
            },
            {
                "verse": "Hoc semel et bis item terque revolvit opus."
            },
            {
                "verse": "Obstipuit tanto confusus carmine lector:"
            },
            {
                "verse": "Miratur cytharae tam bona plectra meae,"
            },
            {
                "verse": "Meque inter claros audet numerare poetas"
            },
            {
                "verse": "Tempora quos olim prisca tulisse ferunt."
            },
            {
                "verse": "Perplacuere sibi mea carmina, meque legendo"
            },
            {
                "verse": "Tractavit lota semper utraque manu:"
            },
            {
                "verse": "Conspice praetextam claustris ostroque nitentem"
            },
            {
                "verse": "Auratasque comas, nobile crinis opus:"
            },
            {
                "verse": "Aspice pectus item, princeps et eburnea membra:"
            },
            {
                "verse": "Non est in toto corpore menda mihi."
            },
            {
                "verse": "Ergo me vultu, pater Inderbacche, sereno"
            },
            {
                "verse": "Excipe more tuo, meque benignus ama."
            }
        ]
    ]
}