{
    "author": "Giovanni de Bonis",
    "title": "Parnasus",
    "url": "http://www.poetiditalia.it/texts/DEBONIS|parn|001",
    "text": [
        [
            {
                "verse": "Furens"
            },
            {
                "verse": "Eu mihi, sed misero, Silvanus gloria vatum,"
            },
            {
                "verse": "Gloria Pieridum, salit hinc rediturus ad astra,"
            },
            {
                "verse": "Incolit ac letus, felix, palatia celi."
            },
            {
                "verse": "Hic liquit, demens, spoleum clarumque decorum,"
            },
            {
                "verse": "Dum roseus sanguis infessus membra cucurrit;"
            },
            {
                "verse": "Hic liquit me, suos dulcesque fideles amicos,"
            },
            {
                "verse": "Mestos, carentes ipsius tegminis umbra."
            },
            {
                "verse": "Mors nimium seva, mors atra, inimica virorum,"
            },
            {
                "verse": "Quamvis interdum miseris sit amica profanis,"
            },
            {
                "verse": "Quos sinit ire vias, velut errat tarda senectus,"
            },
            {
                "verse": "Temptavit temere falcemque immittere messi."
            },
            {
                "verse": "Huius erat seculi speculum mireque decorum,"
            },
            {
                "verse": "Virtutum possessor erat, quod norma loquendi,"
            },
            {
                "verse": "Vivendi quoque forma dedit, placidusque beatus."
            },
            {
                "verse": "Heu doleo, et clangor iam se super aera iactat,"
            },
            {
                "verse": "Et pugnis pectus atque ora reverbero palmis,"
            },
            {
                "verse": "Inde genas molles, vestes mestasque rescindo,"
            },
            {
                "verse": "Invius occurro solus per opaca viarum,"
            },
            {
                "verse": "Et mea damna fleo, perdens totamque salutem."
            },
            {
                "verse": "Est, Humane, mori, nec plus hic esse morandum!"
            },
            {
                "verse": "Humanus"
            },
            {
                "verse": "Non hoc est melius, sacrum sepelire cadaver,"
            },
            {
                "verse": "Quam tantis vanis stultisque vacare querelis?"
            },
            {
                "verse": "Spiritus elatus non fletibus ethera liquit."
            },
            {
                "verse": "Furens"
            },
            {
                "verse": "Si<c>que Caronea piceas mestasque paludes"
            },
            {
                "verse": "Ima petens, cymba transnatat litora fusca..."
            },
            {
                "verse": "Humanus"
            },
            {
                "verse": "Non sacri vates iunguntur ad imaque, Furens."
            },
            {
                "verse": "Quis nam in hoc evo tanto dignatur honore"
            },
            {
                "verse": "Sicut et ipse, novem quem gaudent ipse sorores"
            },
            {
                "verse": "Lauratumque suas letasque intrasse coreas?"
            },
            {
                "verse": "Hic nam clarorum renovavit nomina vatum"
            },
            {
                "verse": "Nuncque superatos quam nunc sua premia desunt."
            },
            {
                "verse": "Electi superi pariter civesque polorum,"
            },
            {
                "verse": "Prima qua ipse die felix transcendit ad astra"
            },
            {
                "verse": "Miranturque cohors, illum circumvolant omnes;"
            },
            {
                "verse": "Ipsius adventu insolite vel <re> novitatis"
            },
            {
                "verse": "Miranturque dii, quibus est concessa potestas"
            },
            {
                "verse": "Celorumque maris etiam terreque paludis."
            },
            {
                "verse": "Felix vernarius placido sic pectore cepit:"
            },
            {
                "verse": "\"Venit et huc ille, qui nomine iam titulatus,"
            },
            {
                "verse": "Est mihi consimilis, etiamque Petrarca vocatur."
            },
            {
                "verse": "Nam ipse invictus devicit mostra ferarum,"
            },
            {
                "verse": "Monstrinecus rapto rugientis tegmine victor:"
            },
            {
                "verse": "Straverat immanem Libie telluris alumnum,"
            },
            {
                "verse": "Et face Lerneam numeroso vertice pestem,"
            },
            {
                "verse": "Tergeminum Esperio pastorem litore fundit,"
            },
            {
                "verse": "Nubigenasque truces fixit volucresque biformes;"
            },
            {
                "verse": "Quid loquor ardentem cesum trans ethera Cacum?"
            },
            {
                "verse": "Amphion et cantu demulcens ipse ferasque,"
            },
            {
                "verse": "Orpheus ima lira vincens interna canora,"
            },
            {
                "verse": "Smirneus vates, Grecorum fama perennis,"
            },
            {
                "verse": "Contaceant, nosterque solus reportet honores."
            },
            {
                "verse": "Sed Maro si noster ac nostre gloria lingue"
            },
            {
                "verse": "Excellit metro, prosa superatur ab illo;"
            },
            {
                "verse": "Si Cicero prosa, metro superat Ciceronem."
            },
            {
                "verse": "Ast omnes rima vincuntur voce decora:"
            },
            {
                "verse": "Nimirum taceant antiqui sive moderni,"
            },
            {
                "verse": "Cum solus fame laudisque reportet honores."
            },
            {
                "verse": "Non igitur terram decet tam sacra vorare.\""
            },
            {
                "verse": "Furens"
            },
            {
                "verse": "Expecta, mestas nam cerno venire catervas"
            },
            {
                "verse": "Multorum: quid sit, mens nondum libera cernit."
            },
            {
                "verse": "vernarius"
            },
            {
                "verse": "Novi ego: sunt eius dive noteque sorores,"
            },
            {
                "verse": "Que corpus monti cupiunt conferre supremo."
            },
            {
                "verse": "Furens"
            },
            {
                "verse": "Ad quem dic, oro, flagroque <et> scire cupisco."
            },
            {
                "verse": "vernarius"
            },
            {
                "verse": "Est mons Parnasi, qui vectus ad ethera visu."
            },
            {
                "verse": "Illic in pace degunt pausantque beate."
            },
            {
                "verse": "Furens"
            },
            {
                "verse": "Dic qua sit regione situs mons unicus iste."
            },
            {
                "verse": "vernarius"
            },
            {
                "verse": "Ut puto, nam nosti, sunt plura viacula celi,"
            },
            {
                "verse": "Unde oritur radians sol quo varieque vagatur,"
            },
            {
                "verse": "Splendidiore loco surgens dum Delius altis"
            },
            {
                "verse": "Montibus exoritur auratis clivibus albis."
            },
            {
                "verse": "Illic mons surgit, illic nam tendit ad alta,"
            },
            {
                "verse": "Illic irriguus clarus fons surgit amenus,"
            },
            {
                "verse": "Illic virginumque cori diveque beate"
            },
            {
                "verse": "Pausant et lete ducunt vitamque beatam."
            },
            {
                "verse": "Illic sacratus fuit olim noster Apollo,"
            },
            {
                "verse": "Illic nam vates Smirneus pastor ab oris"
            },
            {
                "verse": "Astitit, en visens divas sacrumque locumque,"
            },
            {
                "verse": "Quas quicumque semel videt auditque pretangit."
            },
            {
                "verse": "Sive loqui fas sit, vitam trahit ipse perennem"
            },
            {
                "verse": "Undique conseptus nemorum mons ille beatus,"
            },
            {
                "verse": "Et volucrum questus dulces ac avia grata"
            },
            {
                "verse": "Que solamen habent curis cunctisque medentur."
            },
            {
                "verse": "Ast ibi frondose silve rivique liquentes,"
            },
            {
                "verse": "Intonse laurus, pinus, viridissima cedrus,"
            },
            {
                "verse": "Florentes edere, mirtus, fagique, cupressus;"
            },
            {
                "verse": "Est et oliva simul et poma rubentia ramis."
            },
            {
                "verse": "Non nocet autumnus ipsis, nec frigus et estas,"
            },
            {
                "verse": "Eternum ver hic, aer clarusque serenus,"
            },
            {
                "verse": "Et celum stellis ornatum semper ab evo;"
            },
            {
                "verse": "Lilia semper ibi florent plurumque colorum,"
            },
            {
                "verse": "Atque rose violis rident, florentia prata."
            },
            {
                "verse": "Non estus, non aura nocet nimbusque malignus,"
            },
            {
                "verse": "Non fortuna potens nec mors sevissima, fatum"
            },
            {
                "verse": "Iura tenent, sed pax requiesque tranquilla, perennis."
            },
            {
                "verse": "Furens"
            },
            {
                "verse": "Pluraque non fatus, vidi venire tumultum"
            },
            {
                "verse": "Portantem baratrum nigro piceoque colore,"
            },
            {
                "verse": "Quam prius hoc corpus putrescat monte reponunt."
            },
            {
                "verse": "Heu miser, ah demens, rapient mihi dulce solamen!"
            },
            {
                "verse": "Tam seve, immanes poterunt sic esse feroces!"
            },
            {
                "verse": "Mors vite filum fregit, quoque Iuppiter almam"
            },
            {
                "verse": "Cumque suis superis altis dignamque locavit,"
            },
            {
                "verse": "Et solamen erit quod nunc mihi restat ademptum."
            },
            {
                "verse": "Non patiar, puto, nec cedam ad vota sevarum."
            },
            {
                "verse": "Humanus"
            },
            {
                "verse": "Obsecro, siste, Furens, stultum est nam talia ferre;"
            },
            {
                "verse": "In te cum redeat vigor; hunc pone dolorem."
            },
            {
                "verse": "Sive velis nolis facient tua commoda certe."
            },
            {
                "verse": "Furens"
            },
            {
                "verse": "Nilque gravans gratum esse potest minimeque videtur"
            },
            {
                "verse": "Hoc sit dulce licet quod amarum prestat odorem."
            },
            {
                "verse": "Humanus"
            },
            {
                "verse": "Dulcia sepe artus ledunt, fellita salutant,"
            },
            {
                "verse": "Sepius ac asper medicus fera vulnera sanat."
            },
            {
                "verse": "Utque parens pia natos facit esse malignos,"
            },
            {
                "verse": "Convenit illa pati que devitare nequimus."
            },
            {
                "verse": "Ad nostrosque lares veniunt, certabimus an non?"
            },
            {
                "verse": "Furens"
            },
            {
                "verse": "Si placet, Humane, invite parebo coactus."
            },
            {
                "verse": "Intrant ecce domum, corpus sacrumque verentur,"
            },
            {
                "verse": "Quod capiunt illudque ferunt ad sacra litandum."
            },
            {
                "verse": "Tunc fletus, clamor mugitusque ad ethera surgit"
            },
            {
                "verse": "Et mestus stridor mistus ululatibus atris."
            },
            {
                "verse": "Est data libertas languendi et ceca potestas"
            },
            {
                "verse": "Cunctis: hic vagitus discurrit carmina tristis,"
            },
            {
                "verse": "Perduntur mores, legum laxantur habene,"
            },
            {
                "verse": "Quisquis liber ibi, donec soror una dearum"
            },
            {
                "verse": "Surrexit, digito manifestans esse tacendum,"
            },
            {
                "verse": "Ascendens gradum breviter faturque Talia:"
            },
            {
                "verse": "\"Iuppiter ex alto, nichilo qui cuncta creavit,"
            },
            {
                "verse": "Cuique suum finem mandavit sorte manere"
            },
            {
                "verse": "Prefixumque diem nullus transire nequibit,"
            },
            {
                "verse": "Nonnulli parcit nec fas hanc frangere legem."
            },
            {
                "verse": "Nudus in hunc mundum venit tectusque recessit,"
            },
            {
                "verse": "Rite diu vixit, famosus, gratus abivit"
            },
            {
                "verse": "De se et famosos testes abeundo reliquit,"
            },
            {
                "verse": "Divinus noster et totus nectare plenus."
            },
            {
                "verse": "Quam prius hanc lucem vidisset laurea certe"
            },
            {
                "verse": "Hec promissa liraque fuit, quam pectore pono,"
            },
            {
                "verse": "Cum quibus et proprios iam solaretur amicos,"
            },
            {
                "verse": "Sisteret et montes, fluvios ad vota maneret."
            },
            {
                "verse": "Hunc dulcem puerum tenuerunt brachia nostra,"
            },
            {
                "verse": "Lacteque nutritus nostris et ovilibus altis"
            },
            {
                "verse": "Hic fuit, et de fonte bibit qua vulgus inersque"
            },
            {
                "verse": "Inscius et tristis numquam potare nequibit."
            },
            {
                "verse": "Sepius hunc inter nostras intrare coreas"
            },
            {
                "verse": "Fas fuit atque liram docuimus tangere pletro."
            },
            {
                "verse": "Ad locum, quo cuncti cesarii atque poete"
            },
            {
                "verse": "Curribus eburnis, frondenti tempora lauro,"
            },
            {
                "verse": "Qui caput est nemorumque domus ac templa Tonantis,"
            },
            {
                "verse": "Ducuntur vates, lauratum duximus ipsum"
            },
            {
                "verse": "Et quicquid nostra potens nostreque sorores"
            },
            {
                "verse": "Possunt donarunt, cupide sibi sorte merenti."
            },
            {
                "verse": "Nunc ipsum texere manus Parceque ferocis,"
            },
            {
                "verse": "Et liber super astra poli mensasque frequentat,"
            },
            {
                "verse": "Nec posset plus hinc licet nec ad ima redire."
            },
            {
                "verse": "Stringite singultus, lacrimarum claudite rivos\"."
            }
        ],
        []
    ]
}