{
    "author": "Antonio Tilesio",
    "title": "carminum fragmenta",
    "url": "http://www.poetiditalia.it/texts/TILESIO|carm|001",
    "text": [
        [
            {
                "verse": "Paret victus amans blandiciis Amphitrionius,"
            },
            {
                "verse": "Nactusque exanimem, quam expuerat iam mare, purpuram"
            },
            {
                "verse": "Infecit Tyrio primus ovem murice candidam"
            }
        ],
        [
            {
                "verse": "Aspice ut aureolus virides intermicat herbas"
            },
            {
                "verse": "Virgatisque nitet maculis, insignis et ostro,"
            },
            {
                "verse": "Pulchra velut variis distincta coloribus Iris"
            },
            {
                "verse": "..."
            },
            {
                "verse": "Et tenui formans orsum se involvit amictu"
            }
        ],
        [
            {
                "verse": "... sit quanta potentia matris"
            },
            {
                "verse": "Naturae hinc parvo perdiscas munere nec te"
            },
            {
                "verse": "Reddant quae vulgus temere miratur hiantem"
            }
        ],
        [
            {
                "verse": "Desuper explorant, nostris licet omnia Phoebus"
            },
            {
                "verse": "Eripiat rediens oculis, solusque diurna"
            },
            {
                "verse": "Lampade collustret coelum, mare, nubila, terras;"
            },
            {
                "verse": "Unus pro cunctis fulget, fluit inde quod usquam est"
            },
            {
                "verse": "Luminis, inde calor manat, pater omnibus idem est,"
            },
            {
                "verse": "Omnibus idem animas afflat, quaecumque moventur,"
            },
            {
                "verse": "Seu suspensa levi fugiunt per inania lapsu,"
            },
            {
                "verse": "Squammea seu penetrant fluctus errantque per aequor"
            },
            {
                "verse": "Immensum, vel qua solidus se colligit Orbis."
            },
            {
                "verse": "Noctifuge, aurato qui laberis aethera curru,"
            },
            {
                "verse": "Luciparens, frugumque potens, per te omnia primum"
            },
            {
                "verse": "Exoriuntur, alisque idem quodcumque videtur,"
            },
            {
                "verse": "Sive hominum, pecudumque genus, seu turba volucrum,"
            },
            {
                "verse": "Pabulaque, et ramis dense frondentibus arbor:"
            },
            {
                "verse": "Salve magna Iovis proles, caeli decus ingens"
            },
            {
                "verse": "Cuncta videns, quae sunt, quae mox ventura trahuntur,"
            },
            {
                "verse": "Quodque fuit, reges insignes, oppida et arces,"
            },
            {
                "verse": "Bellaque, et ingentes strages, partosque triumphos"
            }
        ],
        [
            {
                "verse": "Cornibus exiguis prorupta veste volucris"
            },
            {
                "verse": "Argutum caput aethereas ostendit in auras,"
            },
            {
                "verse": "Dissimilique alas incenso nitore coruscat"
            },
            {
                "verse": "Caerula namque viret pars haec, pars lutea parsque"
            },
            {
                "verse": "Illita purpureisque notis minioque refulget."
            },
            {
                "verse": "Editaque in lucem primum male firma nec alis"
            },
            {
                "verse": "Freta suis, stat mollis adhuc et fixa moratur"
            },
            {
                "verse": "Mox durata die sursumque elata revisit"
            },
            {
                "verse": "Unde viget quodcumque movetur, lumina solis"
            }
        ],
        [
            {
                "verse": "Teque nemus miseratur amicum, te quoque mollis"
            },
            {
                "verse": "Herba, tuis quae se ramis defendit ab aestu"
            }
        ],
        [
            {
                "verse": "Omniparens natura, hominum rerumque creatrix,"
            },
            {
                "verse": "Difficilis facilis, similis tibi dissimilisque,"
            },
            {
                "verse": "Nulligena, indefessa ferax, te pulchrior ipsa,"
            },
            {
                "verse": "Solaque quae tecum certas, te et victa revincis;"
            },
            {
                "verse": "Omnia me nimis afficiunt, quo lumina cumque"
            },
            {
                "verse": "Verto libens, nihil est non mirum, daedala quod tu"
            },
            {
                "verse": "Effingis, rebusque animam simul omnibus afflas,"
            },
            {
                "verse": "Unde vigent, quaecumque videntur pabula, frondes"
            },
            {
                "verse": "Et genus aligerum pecudesque et squamea turba"
            }
        ],
        [
            {
                "verse": "Molliter acclinis rupes, mox ardua surgit"
            },
            {
                "verse": "Et praecisa volat sub nubila celsa, sinusque"
            },
            {
                "verse": "Pandit in immensum moles imitata theatri."
            },
            {
                "verse": "Altius hac nil est, nil hac muscosius usquam,"
            },
            {
                "verse": "Quodque magis gelida fessos refrigeret umbra,"
            },
            {
                "verse": "Incendit Canis aestivas dum lampade terras,"
            },
            {
                "verse": "Et frondosa fremunt querulis virgulta cicadis:"
            },
            {
                "verse": "Inde vocant Tempe; locus est prope Crathidis undas"
            },
            {
                "verse": "Qua septem caput attollens se montibus effert"
            },
            {
                "verse": "Nobilis et pingues spectat Consentia campos"
            },
            {
                "verse": "Grande decus Calabrum ..."
            },
            {
                "verse": "Illic certa piis domus est, procul unde locorum"
            },
            {
                "verse": "Livor abit, sitis et fulvi insatiabilis auri,"
            },
            {
                "verse": "Nec pavor exanimat, nec mentis futilis aestus"
            },
            {
                "verse": "Laetitia, aut mordaci extollit gloria fuco;"
            },
            {
                "verse": "Omnibus at sincera fides, pietasque deumque"
            },
            {
                "verse": "Relligio, et quicquid suadent haec tempora, queis me"
            },
            {
                "verse": "Natum esse gaudet mens alterius praescia vitae"
            }
        ],
        [
            {
                "verse": "Qui simul infusus, deformes undique cura,"
            },
            {
                "verse": "Diluit ardentesque exstinguit pectoris aestus"
            }
        ]
    ]
}