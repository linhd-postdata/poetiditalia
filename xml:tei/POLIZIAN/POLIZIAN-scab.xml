<?xml version="1.0" encoding="UTF-8"?>
<TEI xmlns:xsi="http://www.w3.org/2001/XMLSchema-instance" xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title xml:id="POLIZIAN-scab">
                    <title>sylva in scabiem</title>
                    <title type="short">sylva in scabiem</title>
                    <abbr>sylv. scab.</abbr>
                    <bibl>P. Orvieto, s.a.</bibl>
                </title>
                <author xml:id="POLIZIAN" n="207.000">
                    <name>Poliziano, Angelo</name>
                    <date>Montepulciano 1454 - Firenze 1494</date>
                    <date ana="114">Umanisti del Quattrocento (1374 - 1494)|Humanists of the XV<sup>th</sup> century (1374 - 1494)</date>
                    <persName>Angelo Poliziano</persName>
                    <abbr>POLIZ.</abbr>
                </author>
                <respStmt>
                    <resp>Reference basis text</resp>
                    <name>P. Orvieto, s.a.</name>
                </respStmt>
            </titleStmt>
            <extent>
                <measure unit="words" quantity="2221">2221</measure>
            </extent>
            <publicationStmt>
                <publisher>
                    <ref target="http://www.mqdq.it">Musisque Deoque</ref>
                </publisher>
                <pubPlace>
                    <placeName>Venezia</placeName>, <country>ITALY</country>
                </pubPlace>
                <date when="2020-01-01">01/01/2020</date>
                <availability>
                    <p>Copyright 2020 - MQDQ Project</p>
                    <licence target="http://creativecommons.org/licenses/by-sa/4.0">
                        Distributed under a Creative Commons Attribution-ShareAlike 4.0 Unported License
                    </licence>
                </availability>
            </publicationStmt>
            <seriesStmt>
                <title>Poeti d'Italia in lingua Poeti d’Italia tra Medioevo e Rinascimento
                    Italian Poetry in Latin 13th-16th centuries</title>
                <respStmt>
                    <resp key="PDI">First developer of encoded collection</resp>
                    <persName>Luigi Tessarolo</persName>
                </respStmt>
                <respStmt>
                    <resp key="PDI">Principal investigator of collection</resp>
                    <persName>Paolo Mastandrea</persName>
                    <orgName>Università Ca' Foscari, Venezia</orgName>
                </respStmt>
                <respStmt>
                    <resp key="PDI">PRIN 1999 - PRIN 2001: Italian Research Project funded by Miur</resp>
                    <persName>Manlio Pastore Stocchi</persName>
                    <orgName>Università di Padova</orgName>
                    <persName>Roberta Cervani</persName>
                    <orgName>Università di Trieste</orgName>
                    <persName>Alberto Cavarzere</persName>
                    <orgName>Università di Verona</orgName>
                </respStmt>
                <respStmt>
                    <resp key="PDI">Text's metrical mark-up</resp>
                    <name>Andrea Bacianini</name>
                    <name>Costantino Moro</name>
                </respStmt>
                <respStmt>
                    <resp key="PDI" from="2020-09-01">Maintenance</resp>
                    <orgName>
                       <name>Venice Centre for Digital and Public Humanities (VeDPH) - Department of Humanities - Ca' Foscari University of Venice</name>
                       <email>vedph_at_unive_dot_it</email>
                    </orgName>
                </respStmt>
            </seriesStmt>
            <sourceDesc>
                <bibl>P. Orvieto, s.a.</bibl>
            </sourceDesc>
        </fileDesc>
        <encodingDesc>
            <projectDesc>
                <p>TEI-conformant markup, version P5, MQDQ profile</p>
            </projectDesc>
            <metDecl xml:id="md" type="met">
                <metSym value="H">Esametri / Hexameters</metSym>
                <metSym value="E">Distici elegiaci / Elegiac couplets</metSym>
                <metSym value="h">Esametro / Hexameter</metSym><!-- in elegiac couplets -->
                <metSym value="P">Pentametri / Pentameters</metSym>
                <metSym value="p">Pentametro / Pentameter</metSym><!-- in elegiac couplets -->
                <metSym value="A">Adonii / Adonians</metSym>
                <metSym value="a">Adonio / Adonian</metSym><!-- in sapphic stanzas -->
                <metSym value="Y">Anapesti / Anapaests</metSym>
                <metSym value="N">Versi arcaici / Archaic verses</metSym><!-- verses of archaic poetry (saturni, cretici, bacchei, reiziani etc.)-->
                <metSym value="S">Saffici / Sapphics</metSym><!-- without strophic structure -->
                <metSym value="S1">Strofe saffiche / Sapphic stanzas</metSym><!-- with adonian in the fourth position: pattern SSSA -->
                <metSym value="S2">Strofe saffiche ampliate / Expanded sapphic stanzas</metSym><!-- with adonian not in the fourth position -->
                <metSym value="L">Alcaici / Alcaics</metSym><!-- without strophic structure -->
                <metSym value="L1">Strofe alcaiche / Alcaic stanzas</metSym>
                <metSym value="D">Asclepiadei / Asclepiadeans</metSym><!-- without strophic structure -->
                <metSym value="D2">Strofe asclepiadee seconde / Second asclepiadean stanzas</metSym><!-- pattern DDDO -->
                <metSym value="D3">Strofe asclepiadee terze / Third asclepiadean stanzas</metSym><!-- pattern DDOO -->
                <metSym value="C">Archilochei / Archilocheans</metSym>
                <metSym value="F">Endecasillabi falecii / Phalecian hendecasyllables</metSym>
                <metSym value="O">Altri eolici / Other aeolics</metSym>
                <metSym value="I">Ionici / Ionics</metSym>
                <metSym value="G">Giambici / Iambic metres</metSym>
                <metSym value="G1">Trimetri-Dimetri giambici / Iambic trimeter-dimeter</metSym>
                <metSym value="T">Trocaici / Trochaic metres</metSym>
                <metSym value="R">Ritmi / Rhythmic verses</metSym>
                <metSym value="V">Altri metri / Other metres</metSym>
                <metSym value="K">Commatici / ?</metSym>
                <metSym value="W">Verso corrotto / Corrupt verse</metSym>
                <metSym value="X">Linea non metrica / Extra-text</metSym>
            </metDecl>
        </encodingDesc>
        <profileDesc>
            <langUsage>
                <language ident="lat">Latin</language>
            </langUsage>
            <textClass>
                <keywords>
                    <term type="form">poetry</term>
                    <term type="source">literary</term>
                    <term type="meter">Hexameters</term>
                </keywords>
            </textClass>
            <creation>
                <idno>15.00</idno>
                <date>fere 1475-80</date>
            </creation>
        </profileDesc>
    </teiHeader>
    <text>
        <body>
            <div1 xml:id="d001" type="work" decls="#md" met="H">
                <head>
                    <title>1</title>
                    <bibl source="digital">Ketty Peruch</bibl>
                </head>
                <l xml:id="d001l1" n="1">Quae tam foeda lues, graciles delapsa per artus,</l>
                <l xml:id="d001l2" n="2">Ambustos lacerat nervos? quae tam impia diris</l>
                <l xml:id="d001l3" n="3">Vis inimica mali populatur viscera flammis</l>
                <l xml:id="d001l4" n="4">Marcentesque bibit venas avidoque, pavendum,</l>
                <l xml:id="d001l5" n="5">Igne liquefactas sorbet furiosa medullas?</l>
                <l xml:id="d001l6" n="6">An mihi Tartareum misera in praecordia virus</l>
                <l xml:id="d001l7" n="7">Eumenides Stygiamque facem et, crudele, virentes</l>
                <l xml:id="d001l8" n="8">Oris Cerberei spumas rabiemque Chimaerae</l>
                <l xml:id="d001l9" n="9">Afflarunt? Totum videor gestare sub alvo</l>
                <l xml:id="d001l10" n="10">Vesbion aut fessos Volcani incude caminos</l>
                <l xml:id="d001l11" n="11">Et Phlegetonteae glomerata incendia ripae.</l>
                <l xml:id="d001l12" n="12">Cor salit, ardentes strident sub pectore fibrae,</l>
                <l xml:id="d001l13" n="13">Aret hiulca sitis, putridum vesana cruorem</l>
                <l xml:id="d001l14" n="14">Est rabies, siccoque in gutture febris hanelat</l>
                <l xml:id="d001l15" n="15">Exesas depasta genas, suffectaque tabo</l>
                <l xml:id="d001l16" n="16">Gliscit laxa cutis; rubor igneus excitat orbes</l>
                <l xml:id="d001l17" n="17">Sanguineos, fugiunt oculi, squalentia pallor</l>
                <l xml:id="d001l18" n="18">Ora vorat, titubant gressus, genua aegra fatiscunt</l>
                <l xml:id="d001l19" n="19">Ossaque, me miserum, vix summam tabida pellem</l>
                <l xml:id="d001l20" n="20">Informant. Pro saeve dolor metuendaque pestis,</l>
                <l xml:id="d001l21" n="21">Pro facies infanda mali! maculosa cruentis</l>
                <l xml:id="d001l22" n="22">Horrent membra notis; humeros, colla, ora, lacertos,</l>
                <l xml:id="d001l23" n="23">Pectus, terga, latus, clunes, ventrem, inguina, suras</l>
                <l xml:id="d001l24" n="24">Occupat una lues; totum est in vulnere corpus,</l>
                <l xml:id="d001l25" n="25">Corpore de toto sanies fluit albida, crassus</l>
                <l xml:id="d001l26" n="26">Stillat ubique cruor: requies non ulla laborum.</l>
                <l xml:id="d001l27" n="27">Non medicae fomenta manus, non tristia prosunt</l>
                <l xml:id="d001l28" n="28">Pocula et epoti numeroso e gramine succi,</l>
                <l xml:id="d001l29" n="29">Unguinaque et lachrymae terebynthi et sulfura viva,</l>
                <l xml:id="d001l30" n="30">Argenti spumae cinerisque immixus acervo</l>
                <l xml:id="d001l31" n="31">Conspersusque in membra latex fluvii ve propinqui</l>
                <l xml:id="d001l32" n="32">Lympha natata diu, nepetae malvaeque virentes,</l>
                <l xml:id="d001l33" n="33">Et fumus terrae et gelido sal fusus aceto</l>
                <l xml:id="d001l34" n="34">Milleque iam fessis medicamina condita ahenis.</l>
                <l xml:id="d001l35" n="35">Ipsa Machaoniae trepidant ad munera curae,</l>
                <l xml:id="d001l36" n="36">Ipse mihi Chiron genitusque Amythaone vates,</l>
                <l xml:id="d001l37" n="37">Ipse mihi, artis inops, Epidaurius astupet anguis</l>
                <l xml:id="d001l38" n="38">Coryciaque pater qui fatum mugit in umbra,</l>
                <l xml:id="d001l39" n="39">Claraque Paeoniae titubat solertia dextrae.</l>
                <l xml:id="d001l40" n="40">Seu nox astrigero coelum subtexit amictu,</l>
                <l xml:id="d001l41" n="41">Sive diem retegit Nabataeo a litore Titan,</l>
                <l xml:id="d001l42" n="42">Consumpta irriguis exundat fletibus ora</l>
                <l xml:id="d001l43" n="43">Semper et assiduo singultant ilia pulsu:</l>
                <l xml:id="d001l44" n="44">Non licet in dulcem summittere lumina somnum.</l>
                <l xml:id="d001l45" n="45">Pocula non sapiunt, non si mihi nectaris imbrem</l>
                <l xml:id="d001l46" n="46">Sangarius puer aut Iunonia porrigat Hebe.</l>
                <l xml:id="d001l47" n="47">Si mihi Mopsopias amor est exugere ceras</l>
                <l xml:id="d001l48" n="48">Corycium ve favum aut quem florea parturit Hyble,</l>
                <l xml:id="d001l49" n="49">Omnia Cyrneas spirant alvearia taxos;</l>
                <l xml:id="d001l50" n="50">Siquis harundineos quot habet pastoria Zancle</l>
                <l xml:id="d001l51" n="51">Apponat succos, haeret sapor omnibus idem,</l>
                <l xml:id="d001l52" n="52">Abrotanosque graves et dira absynthia credas.</l>
                <l xml:id="d001l53" n="53">Iam vero quae tum facies, qum personat intus</l>
                <l xml:id="d001l54" n="54">Ignis edax? furor est artus laniare cruentis</l>
                <l xml:id="d001l55" n="55">Unguibus aut rabidos torquere in viscera morsus:</l>
                <l xml:id="d001l56" n="56">Sanguineas putrido divellit corpore crustas</l>
                <l xml:id="d001l57" n="57">Una manus penitusque artus scrutatur hiantes</l>
                <l xml:id="d001l58" n="58">Exuviasque rapit nervorum et detegit ossa.</l>
                <l xml:id="d001l59" n="59">Tum sanies obscoena natat, rigat uvida marcens</l>
                <l xml:id="d001l60" n="60">Membra fluor, scabros tabes crudeliter ungues</l>
                <l xml:id="d001l61" n="61">Polluit, illotus scatet atro in corpore sudor.</l>
                <l xml:id="d001l62" n="62">Quin etiam ad numeros (pro scaevum et grande doloris</l>
                <l xml:id="d001l63" n="63">Ingenium!), ad numeros iuvat asprum avellere corpus</l>
                <l xml:id="d001l64" n="64">Et spoliare artus penitusque immergere venis</l>
                <l xml:id="d001l65" n="65">Crudeles digitos: tum dirum murmur et atrox</l>
                <l xml:id="d001l66" n="66">Prosequitur fremor, ac rabie confusa voluptas</l>
                <l xml:id="d001l67" n="67">Concordem digitis gemitum laniantibus effert;</l>
                <l xml:id="d001l68" n="68">Tum laxas nares, tum dentem dente videres</l>
                <l xml:id="d001l69" n="69">Attritum exacui pressasque infrendere malas</l>
                <l xml:id="d001l70" n="70">Suspendique genas ac nasum cogere rugas</l>
                <l xml:id="d001l71" n="71">Liventem et totam demitti in lumina frontem,</l>
                <l xml:id="d001l72" n="72">Sardonioque putes risu deducere rictum.</l>
                <l xml:id="d001l73" n="73">Non secus, Icarii quotiens iuba fulgurat astri,</l>
                <l xml:id="d001l74" n="74">Cernimus in triviis villosum saepe molossum</l>
                <l xml:id="d001l75" n="75">Nunc pede, nunc rostro, tremulae nunc verbere caudae</l>
                <l xml:id="d001l76" n="76">Pellentem obscoenas furiali murmure muscas</l>
                <l xml:id="d001l77" n="77">Aut pulicis dentem aut pregnantem sanguine tetro</l>
                <l xml:id="d001l78" n="78">Tabanum et morsus frustra intentare crepantes.</l>
                <l xml:id="d001l79" n="79">Si tamen arentes vulnus conduxerit oras</l>
                <l xml:id="d001l80" n="80">Spemque animo dederit sacrum expugnare veternum,</l>
                <l xml:id="d001l81" n="81">Nulla fides: nostro subeunt in corpore obusto</l>
                <l xml:id="d001l82" n="82">Continuo ardentes papulae recidivaque pestis</l>
                <l xml:id="d001l83" n="83">Pullulat heredemque sibi moribunda cicatrix</l>
                <l xml:id="d001l84" n="84">Parturit. Ampulant foedae per marcida bullae</l>
                <l xml:id="d001l85" n="85">Membra, putri sanie distentae et sanguine crasso</l>
                <l xml:id="d001l86" n="86">Proluviem expletae ventris; perit impia mater</l>
                <l xml:id="d001l87" n="87">Suppliciis fecunda meis semperque novatur</l>
                <l xml:id="d001l88" n="88">Pestis acerba. Mali misero finisque doloris</l>
                <l xml:id="d001l89" n="89">Ultimus, aerumnae gradus est et origo futura:</l>
                <l xml:id="d001l90" n="90">Qualis Orontheo phoenix longaevus in orbe,</l>
                <l xml:id="d001l91" n="91">Dura renascentis repetens cunabula vitae,</l>
                <l xml:id="d001l92" n="92">Ut casiae gramen nardique accendit aristas</l>
                <l xml:id="d001l93" n="93">Cynnamaque et costi segetem glebasque Sabaeum</l>
                <l xml:id="d001l94" n="94">Ac myrrhae lachrymas et divitis uber amomi,</l>
                <l xml:id="d001l95" n="95">Incubat ipsa super flammis viridemque iuventam</l>
                <l xml:id="d001l96" n="96">Morte sua redimit seque ipsa reseminat ales.</l>
                <l xml:id="d001l97" n="97">Verum ubi iam lentus papulae maturuit humor,</l>
                <l xml:id="d001l98" n="98">Protinus ulcus hiat fluidoque infecta veneno</l>
                <l xml:id="d001l99" n="99">Squalentem tunicam, foedum et miserabile visu,</l>
                <l xml:id="d001l100" n="100">Sorbet hiulca cutis membrisque affixa cruentis,</l>
                <l xml:id="d001l101" n="101">Qua trahitur parcente manu, secum illita vestis</l>
                <l xml:id="d001l102" n="102">Viscera tota trahit, totos rapit impia nervos</l>
                <l xml:id="d001l103" n="103">Et tenui omento crepitantia dedolat ossa.</l>
                <l xml:id="d001l104" n="104">Hic vero non iam gemitus, non murmure mixtae</l>
                <l xml:id="d001l105" n="105">Proveniunt lachrymae: pavidas it stridor ad auras</l>
                <l xml:id="d001l106" n="106">Terrificus totosque alto clamore penates</l>
                <l xml:id="d001l107" n="107">Efferus incendit dolor et furialis hanelo</l>
                <l xml:id="d001l108" n="108">Vox pulmone sonat; tum quo vocat impetus, illuc</l>
                <l xml:id="d001l109" n="109">Auferor ac memet fugiens nemora avia lustro,</l>
                <l xml:id="d001l110" n="110">Fortior ad rabiem, rapto velut enthea thyrso</l>
                <l xml:id="d001l111" n="111">Thyas, ubi Ismarius trieterida suscitat Euan,</l>
                <l xml:id="d001l112" n="112">Rupibus Edoniis furit aeternumque nivalem</l>
                <l xml:id="d001l113" n="113">Otryn et arctois Pangaea exusta pruinis</l>
                <l xml:id="d001l114" n="114">Pellegit ac Getico sulcatum Strymona plaustro,</l>
                <l xml:id="d001l115" n="115">Nebride picta sinus Boreaeque frementis hiatu</l>
                <l xml:id="d001l116" n="116">Indociles dispersa comas, simul "euchyion, eu oe!",</l>
                <l xml:id="d001l117" n="117">"Euchyion!" ingeminat tortoque effulgurat angui.</l>
                <l xml:id="d001l118" n="118">Quin etiam horrendum ac dictu mirabile monstrum</l>
                <l xml:id="d001l119" n="119">Ingenerat cutis, humanus cui pabula sanguis,</l>
                <l xml:id="d001l120" n="120">Cui latebrae perfossus homo, tepidumque cruorem</l>
                <l xml:id="d001l121" n="121">Innatat et vivo depascier hospite gaudet.</l>
                <l xml:id="d001l122" n="122">Pellegenam appellant: non ille aut prodigus artus</l>
                <l xml:id="d001l123" n="123">Aut faciem ferus aut crassam porrectus in alvum,</l>
                <l xml:id="d001l124" n="124">Sed spatii exiguus. Liceat vix pelle latentem</l>
                <l xml:id="d001l125" n="125">Tangere acu, vix pugnaci deprendere visu</l>
                <l xml:id="d001l126" n="126">Carnificem immersum tabo vitiataque morsu</l>
                <l xml:id="d001l127" n="127">Frusta eruptantem et saniem rabido ore vomentem.</l>
                <l xml:id="d001l128" n="128">Quantaque ad aestivi passim spiracula solis</l>
                <l xml:id="d001l129" n="129">Ludere lascivo temeraria corpora motu</l>
                <l xml:id="d001l130" n="130">Saepe vides, aut quanta sui fert semina mundi</l>
                <l xml:id="d001l131" n="131">Ridiculus per inane senex, qui mente capaci</l>
                <l xml:id="d001l132" n="132">Innumeros perimit reparatque ab origine soles</l>
                <l xml:id="d001l133" n="133">Et putat infantem semper consurgere Phoebum,</l>
                <l xml:id="d001l134" n="134">Tantus membra patet, tanta est mensura superbi</l>
                <l xml:id="d001l135" n="135">Hostis; at in magno vix unquam larga nocendi</l>
                <l xml:id="d001l136" n="136">Corpore tam saevam rabiem natura locavit.</l>
                <l xml:id="d001l137" n="137">Siquem accensa siti dipsas calcata momordit</l>
                <l xml:id="d001l138" n="138">Aut seps tabificus crescens ve in guttura prester</l>
                <l xml:id="d001l139" n="139">Marmarici ve furor iaculi atque haemorrois ingens,</l>
                <l xml:id="d001l140" n="140">Siquem Cinyphia stravit basiliscus harena</l>
                <l xml:id="d001l141" n="141">Purpureo horrificam rutilans diademate frontem,</l>
                <l xml:id="d001l142" n="142">Non tamen improprie truncant immitia Parcae</l>
                <l xml:id="d001l143" n="143">Vellera, non gemitum surda Mors exigit aure,</l>
                <l xml:id="d001l144" n="144">Non lachrymas ridet, sed Fatum in vulnera praeceps</l>
                <l xml:id="d001l145" n="145">Succidit virides properanti falce dolores.</l>
                <l xml:id="d001l146" n="146">Hic ferus exiguo parcit vitalia dente</l>
                <l xml:id="d001l147" n="147">Carpere, non tacito temerat praecordia rictu,</l>
                <l xml:id="d001l148" n="148">Non arcem invadit cerebri cordis ve recessus</l>
                <l xml:id="d001l149" n="149">Pertentat, sed prima ferox in viscera lentum</l>
                <l xml:id="d001l150" n="150">Serpit et infando terebrat conamine pellem.</l>
                <l xml:id="d001l151" n="151">Quacumque ingreditur, morsu, exitiale, cruento</l>
                <l xml:id="d001l152" n="152">Perfurit et rutilum describit sanguine campum,</l>
                <l xml:id="d001l153" n="153">Defodit in summo latebrosa cubilia dente,</l>
                <l xml:id="d001l154" n="154">Itque reditque frequens scatebris longumque cavernas</l>
                <l xml:id="d001l155" n="155">Perforat ac rubro distinguit pectora sulco:</l>
                <l xml:id="d001l156" n="156">Sic Tartessiaci scrutator pallidus auri,</l>
                <l xml:id="d001l157" n="157">Sponte diem fugiens ac picti sidera mundi,</l>
                <l xml:id="d001l158" n="158">Reptat herenivago terrena in viscera lapsu,</l>
                <l xml:id="d001l159" n="159">Arcanis inhians opibus, causasque malorum</l>
                <l xml:id="d001l160" n="160">Elicit ad superos; tacito sic tramite novit</l>
                <l xml:id="d001l161" n="161">Haud expectatos inferre cuniculus hostes</l>
                <l xml:id="d001l162" n="162">Aggeribus tutis turritae aut moenibus urbis;</l>
                <l xml:id="d001l163" n="163">Sic humeros iaculis bicoloribus horridus hystrix</l>
                <l xml:id="d001l164" n="164">Callidaque invalidis metuens vulpecula natis</l>
                <l xml:id="d001l165" n="165">Multicavas fodere domos aut scrupea subter</l>
                <l xml:id="d001l166" n="166">Saxa aut praecipiti sub rupe, ubi maxima quercus</l>
                <l xml:id="d001l167" n="167">Rugosis alte radicibus hispida findit</l>
                <l xml:id="d001l168" n="168">Terga iugi ramisque errantibus implicat umbras:</l>
                <l xml:id="d001l169" n="169">Atque adeo exigui quanquam patet orbita passus,</l>
                <l xml:id="d001l170" n="170">Haud tamen est oculo vestigia certa sequaci</l>
                <l xml:id="d001l171" n="171">Prendere; sic tecta fallax ambage retexit</l>
                <l xml:id="d001l172" n="172">Errabundus iter diversosque impedit orbes</l>
                <l xml:id="d001l173" n="173">Callidus et caeco contundit tramite sulcos,</l>
                <l xml:id="d001l174" n="174">Ut labyrintheum, Minoia limina, tectum</l>
                <l xml:id="d001l175" n="175">Fraude loci dubia tacitisque amfractibus olim</l>
                <l xml:id="d001l176" n="176">Cecropiae struxere manus, flexuque recurvo</l>
                <l xml:id="d001l177" n="177">Multifidum seclausit iter Discordia, giris</l>
                <l xml:id="d001l178" n="178">Confundens spatia, atque insertos orbibus orbes</l>
                <l xml:id="d001l179" n="179">Implicuit Dolus et inextricabilis Error.</l>
                <l xml:id="d001l180" n="180">Si vero infandae numeros aut nomina gentis</l>
                <l xml:id="d001l181" n="181">Percensere velis, vix tantus vere rubenti</l>
                <l xml:id="d001l182" n="182">Muscarum quondam populus mulctraria circum</l>
                <l xml:id="d001l183" n="183">Involitat stabulis, tenuique proboscide grandes</l>
                <l xml:id="d001l184" n="184">Diripiunt gutas ac lactea murmure rauco</l>
                <l xml:id="d001l185" n="185">Obscoenae volucres huc illuc pocula raptant;</l>
                <l xml:id="d001l186" n="186">Vix, ubi flaventes iam surrigit area messes,</l>
                <l xml:id="d001l187" n="187">Tam multae erumpunt caveis sudataque longum</l>
                <l xml:id="d001l188" n="188">Formicae ancipiti populantur forcipe farra:</l>
                <l xml:id="d001l189" n="189">Iamque attrita diu crebro pede gramina signans,</l>
                <l xml:id="d001l190" n="190">Terrigena ingreditur legio, repetitaque genti</l>
                <l xml:id="d001l191" n="191">Graniferae innumero describitur orbita passu;</l>
                <l xml:id="d001l192" n="192">Instat nigra cohors operi: pars dura fatigat</l>
                <l xml:id="d001l193" n="193">Agmina, pars tremulis adnutans cornibus ultro</l>
                <l xml:id="d001l194" n="194">Itque reditque frequens; haec magnum versat acervum</l>
                <l xml:id="d001l195" n="195">Praedatrix, haec immodico sub pectore sudat,</l>
                <l xml:id="d001l196" n="196">Astruit illa domi fruges atque horrea complet.</l>
                <l xml:id="d001l197" n="197">Hunc Stygiae numerum gentis rabiemque feracis</l>
                <l xml:id="d001l198" n="198">Extimulat populi foedo rex impius ore</l>
                <l xml:id="d001l199" n="199">Lichobrotus, quo non sordentem gnavior alter</l>
                <l xml:id="d001l200" n="200">Expleri ingluviem aut obscoenum lambere lingua</l>
                <l xml:id="d001l201" n="201">Mucorem; miserumque, nefas, Cocythia quondam</l>
                <l xml:id="d001l202" n="202">Helcomedusa fero peperit regina Cybistae.</l>
                <l xml:id="d001l203" n="203">Non illo quisquam fuit atrum innare cruorem</l>
                <l xml:id="d001l204" n="204">Doctior aut illa contractum extendere morsu</l>
                <l xml:id="d001l205" n="205">Ulceris os, sed enim furias praegressa parentum,</l>
                <l xml:id="d001l206" n="206">Impietas nati tantum scelere imminet illis,</l>
                <l xml:id="d001l207" n="207">Pelea magnanimus quantum superabat Achilles.</l>
                <l xml:id="d001l208" n="208">At regem, insanae feritatis laude superbus,</l>
                <l xml:id="d001l209" n="209">Consequitur, vivas haud segnis rodere carnes,</l>
                <l xml:id="d001l210" n="210">Sarcophagus, semperque cavis habitare sub antris,</l>
                <l xml:id="d001l211" n="211">Audax Troglodytes, exturbatorque soporis</l>
                <l xml:id="d001l212" n="212">Hypnophobus, teretes et Dactylotrocus acuto</l>
                <l xml:id="d001l213" n="213">Dente cavans digitos, cumque illis sanguine largo</l>
                <l xml:id="d001l214" n="214">Ebrius Haemopion, nec non Cheroglyphus omnem</l>
                <l xml:id="d001l215" n="215">Consuetus terebrare manum, capitisque nigrescens</l>
                <l xml:id="d001l216" n="216">Texta Melancoryphus, residemque immobilis alvum</l>
                <l xml:id="d001l217" n="217">Scalpa manu rabida Lichenor vulnera lingens.</l>
                <l xml:id="d001l218" n="218">Dipsada quid memorem? quid Oryctona Leucochroonque</l>
                <l xml:id="d001l219" n="219">Apodaque et Phlebem, cumque Helcodamante Philagon,</l>
                <l xml:id="d001l220" n="220">Bdellamque Ulonomonque, Palirroon Eurybatemque,</l>
                <l xml:id="d001l221" n="221">Quotque alii nostro pinguescunt sanguine fratres?</l>
                <l xml:id="d001l222" n="222">Promptius expediam Boreas quot frigore frondes</l>
                <l xml:id="d001l223" n="223">Decuit arboribus, quot se formosior annus</l>
                <l xml:id="d001l224" n="224">Induit in flores, refugo quot lambit harenas</l>
                <l xml:id="d001l225" n="225">Oceanus ponto lunaribus incrementis.</l>
                <l xml:id="d001l226" n="226">Ergo ego tot Stygio portenta excita barathro</l>
                <l xml:id="d001l227" n="227">Corpore fixa gero, nec dum puro aethere cassus,</l>
                <l xml:id="d001l228" n="228">Diripienda feris trado mea viscera monstris</l>
                <l xml:id="d001l229" n="229">Moturusque hosti lachrymas; en oblita, dirum,</l>
                <l xml:id="d001l230" n="230">Pectora, semilacer, totos en pervius artus,</l>
                <l xml:id="d001l231" n="231">Mille patens plagis, en cunctis hospita morbis</l>
                <l xml:id="d001l232" n="232">Membra trahens, aegris obtundens questibus auras,</l>
                <l xml:id="d001l233" n="233">Invisus superis, vitam lucemque perosus,</l>
                <l xml:id="d001l234" n="234">Vivo tamen, nec te pietas, Mors impia, nostri</l>
                <l xml:id="d001l235" n="235">Ulla subit, surdas precibus sic obstruis aures:</l>
                <l xml:id="d001l236" n="236">Siccine ahena mihi duxistis vellera, Parcae?</l>
                <l xml:id="d001l237" n="237">Vos, o, vos fidi quondam et mea turba sodales,</l>
                <l xml:id="d001l238" n="238">Huc huc adventate, meos excindite luctus;</l>
                <l xml:id="d001l239" n="239">Ite, animam invisam, pietas haec maxima, ad umbras</l>
                <l xml:id="d001l240" n="240">Trudite Tartareas Hereboque hoc reddite monstrum.</l>
                <l xml:id="d001l241" n="241">Heu mihi, quod saevi fugiunt contagia morbi</l>
                <l xml:id="d001l242" n="242">Egregii comites (sic, o sic, maxime, visum,</l>
                <l xml:id="d001l243" n="243">Iuppiter!), attactumque pavent et acerba tuentes</l>
                <l xml:id="d001l244" n="244">Prospiciunt vivum haud secura fronte cadaver.</l>
                <l xml:id="d001l245" n="245">Ille ego sum, o socii, quanquam ora animosque priores</l>
                <l xml:id="d001l246" n="246">Fortuna eripuit, qui quondam heroa canendo</l>
                <l xml:id="d001l247" n="247">Proelia et exhaustos Rhoeteo in Marte labores,</l>
                <l xml:id="d001l248" n="248">Ibam altum spirans; quique olim immania bella</l>
                <l xml:id="d001l249" n="249">Cosmiadae etruscis aggressus credere Musis,</l>
                <l xml:id="d001l250" n="250">Cantabam patulo quantum sese aequore ferret</l>
                <l xml:id="d001l251" n="251">Iulius armipotens, cum suspiratus amanti</l>
                <l xml:id="d001l252" n="252">(Ah nimium!) nymphae, ferratos durus in hostes</l>
                <l xml:id="d001l253" n="253">Ingrueret sublime volans, claususque minaci</l>
                <l xml:id="d001l254" n="254">Casside et undantem, flammis thoraca coruscoque</l>
                <l xml:id="d001l255" n="255">Umbonem Phoebo radiatus, Iapige campum</l>
                <l xml:id="d001l256" n="256">Persultarit equo, ac tota cervice superstans,</l>
                <l xml:id="d001l257" n="257">Arma, viros victor subversaque quadrupedantum</l>
                <l xml:id="d001l258" n="258">Pectora pulvereis trifida trabe funderet arvis,</l>
                <l xml:id="d001l259" n="259">Altaque magnanimi vel bello exempla secutus</l>
                <l xml:id="d001l260" n="260">Fratris, olympiaco iuvenilia tempora ramo</l>
                <l xml:id="d001l261" n="261">Cinxit et aeternum peperit sibi Marte triumphum.</l>
                <l xml:id="d001l262" n="262">Haec quondam memorata mihi, nunc dira canenti</l>
                <l xml:id="d001l263" n="263">Pallida Tartareis, metuendum, assibilat hydris</l>
                <l xml:id="d001l264" n="264">Eumenis, umbriferique allatrat ianitor antri.</l>
                <l xml:id="d001l265" n="265">Guttura triste sonant, numeri ferale gemiscunt;</l>
                <l xml:id="d001l266" n="266">Ipsa, meis stupefacta malis, lachrymabile carmen</l>
                <l xml:id="d001l267" n="267">Dat chelys et dominum delamentatur ademptum;</l>
                <l xml:id="d001l268" n="268">Sponte sua nexae circum mea tempora victae</l>
                <l xml:id="d001l269" n="269">Puniceum stygia variant ferrugine textum,</l>
                <l xml:id="d001l270" n="270">Sponte cadunt lauri ac spoliatum frontis honorem,</l>
                <l xml:id="d001l271" n="271">Coniferae subeunt, feralia serta, cupressi.</l>
                <l xml:id="d001l272" n="272">Ipse altum attolli nostro quoque carmine nomen</l>
                <l xml:id="d001l273" n="273">Passus et ambabus gaudens consurgere linguis,</l>
                <l xml:id="d001l274" n="274">Cessantem torvo me lumine terret Achilles,</l>
                <l xml:id="d001l275" n="275">Impendique suis cupiens solatia dannis</l>
                <l xml:id="d001l276" n="276">Et vaga romuleo subniti ad sydera cantu,</l>
                <l xml:id="d001l277" n="277">Troia pios iterat questus residemque canendi</l>
                <l xml:id="d001l278" n="278">Vexat et ausonium reddi sibi poscit Homerum.</l>
                <l xml:id="d001l279" n="279">Stant circum attonitae, vatum pia numina, Musae:</l>
                <l xml:id="d001l280" n="280">Haec longas neglecta comas, haec pectine vincta</l>
                <l xml:id="d001l281" n="281">Inter se digitos genibus, caput illa silenti</l>
                <l xml:id="d001l282" n="282">Fulta lyra, palmis haec ora excepta supinis,</l>
                <l xml:id="d001l283" n="283">Semianimemque pavent oculis agnoscere alumnum,</l>
                <l xml:id="d001l284" n="284">Nec digitis nec voce, mei solatia luctus,</l>
                <l xml:id="d001l285" n="285">Intempesta canunt. Quid enim modulamina surdis</l>
                <l xml:id="d001l286" n="286">Auribus aut rigido studeant detrudere cordi?</l>
                <l xml:id="d001l287" n="287">Ocyus Eurypi refluum mare Carpathiasque</l>
                <l xml:id="d001l288" n="288">Placarent hyemes tremefactaque litora denso</l>
                <l xml:id="d001l289" n="289">Verbere, raucisonis qua fluctibus adsilit Aegon;</l>
                <l xml:id="d001l290" n="290">Somniferam prius octipedis sub sydere Cancri</l>
                <l xml:id="d001l291" n="291">Aspida et orbatam mulcerent carmine tigrem.</l>
                <l xml:id="d001l292" n="292">Neve super miseri quisquam sit sanguinis insons,</l>
                <l xml:id="d001l293" n="293">Tu quoque te nostro, sic Parcae stamina versant,</l>
                <l xml:id="d001l294" n="294">Subtrahis aspectu, requies o sola laborum,</l>
                <l xml:id="d001l295" n="295">O mihi plus superis dilecte, o magne, virentis</l>
                <l xml:id="d001l296" n="296">Spes una Etruriae, Laurens, quo florida tellus</l>
                <l xml:id="d001l297" n="297">Et nato genitrix et filia patre superbit,</l>
                <l xml:id="d001l298" n="298">Pectore qui dubium validis ne potentior armis,</l>
                <l xml:id="d001l299" n="299">Palladiam praefers gladio Mavortis olivam,</l>
                <l xml:id="d001l300" n="300">Iusque piumque refers, vix undis cedere passus</l>
                <l xml:id="d001l301" n="301">Apeninigenam cognati Thybridis Arnum,</l>
                <l xml:id="d001l302" n="302">Aeternumque nova titulum virtute propagas</l>
                <l xml:id="d001l303" n="303">Riphaeum ad Boream Libyae sitientis ab Austro,</l>
                <l xml:id="d001l304" n="304">Qua fessum Titana fovet Maurusia Tethys</l>
                <l xml:id="d001l305" n="305">Gurgite Atlantaeo, nitidae qua praevia luci</l>
                <l xml:id="d001l306" n="306">Roscida nocturnos abigit Pallantias ignes.</l>
                <l xml:id="d001l307" n="307">Nempe tuos vultus, genitor, tuaque ora videndo,</l>
                <l xml:id="d001l308" n="308">Ipse ego Caucaseas seducta mente catenas</l>
                <l xml:id="d001l309" n="309">Iapetionidae intrepidus, colloque minantem</l>
                <l xml:id="d001l310" n="310">Tantaleo silicem atque Ephyrei immania regis</l>
                <l xml:id="d001l311" n="311">Pondera, quenque ferox flammato pectore montem</l>
                <l xml:id="d001l312" n="312">Concutit Alcyoneus Phlegraeaque fulgura ferrem.</l>
                <l xml:id="d001l313" n="313">Utque, Paraethonio sinuosum attollitur Austro</l>
                <l xml:id="d001l314" n="314">Cum mare caeruleum ac torta vertigine fluctus</l>
                <l xml:id="d001l315" n="315">Saxa subesa ferit spumisque sonantibus albens</l>
                <l xml:id="d001l316" n="316">Aestuat et bibulas aspergine tingit harenas,</l>
                <l xml:id="d001l317" n="317">Si placidum ponto caput exerat aequoreus rex,</l>
                <l xml:id="d001l318" n="318">Mox rauci cadit ira freti cumulique minaces</l>
                <l xml:id="d001l319" n="319">Sternuntur, pulsae nubesque hyemesque recedunt</l>
                <l xml:id="d001l320" n="320">Et pavefacta silent animosi murmura venti:</l>
                <l xml:id="d001l321" n="321">Sic, ubi turbineo luctusque dolorque furorque</l>
                <l xml:id="d001l322" n="322">Pectore bacchantur totoque in corde superbit</l>
                <l xml:id="d001l323" n="323">Tempestas effrena animi, si cominus adsis</l>
                <l xml:id="d001l324" n="324">Sidereo radians vultu, procul exulat omnis</l>
                <l xml:id="d001l325" n="325">Tristitia ac tumidam mulcent placida ocia mentem.</l>
                <l xml:id="d001l326" n="326">Quare, age, seu doctas, Neleia moenia, Pisas</l>
                <l xml:id="d001l327" n="327">Pandis Hyanteis, pater o dulcissime, nymphis,</l>
                <l xml:id="d001l328" n="328">Sive triumphatas Volaterrae substruis arces</l>
                <l xml:id="d001l329" n="329">Indocilemque diu populum obluctantia cogis</l>
                <l xml:id="d001l330" n="330">Subdere colla iugo atque animos contundere inanes;</l>
                <l xml:id="d001l331" n="331">Seu mage te gelidi subter querceta Mugelli</l>
                <l xml:id="d001l332" n="332">Dulcia Bistonio modulantem carmina plectro</l>
                <l xml:id="d001l333" n="333">Populifer Sevis et Garsae piscosa fluenta</l>
                <l xml:id="d001l334" n="334">Mirantur tacite; seu te Florentia laeto,</l>
                <l xml:id="d001l335" n="335">Undique purpurei turba coheunte senatus,</l>
                <l xml:id="d001l336" n="336">Ore videt reducem caligantesque serenat,</l>
                <l xml:id="d001l337" n="337">Adventu gratata, oculos praeductaque fronti</l>
                <l xml:id="d001l338" n="338">Nubilia dispellit natumque patremque salutat.</l>
                <l xml:id="d001l339" n="339">Quicquid agis, quocumque solo pulcherrimus alta</l>
                <l xml:id="d001l340" n="340">Maiestate nites, si non tamen excidit omnis</l>
                <l xml:id="d001l341" n="341">Cura mei, siqua est priscae pietatis imago,</l>
                <l xml:id="d001l342" n="342">Si meritis haud digna fero, per sidera coeli,</l>
                <l xml:id="d001l343" n="343">Per faciles superos, per spes florentis alumni</l>
                <l xml:id="d001l344" n="344">Successusque tuos, oro: miserere laborum</l>
                <l xml:id="d001l345" n="345">Tantorum, pelle agrestis hoc pectore morbos,</l>
                <l xml:id="d001l346" n="346">Ac praesens me redde mihi vitamque labantem</l>
                <l xml:id="d001l347" n="347">Suscipe et eiectam sancto refer ore salutem.</l>
                <l xml:id="d001l348" n="348">Arbiter ipse deum, tonitru qui concutit orbem,</l>
                <l xml:id="d001l349" n="349">Quem coelum, quem terra tremunt, quem pontus et aurae,</l>
                <l xml:id="d001l350" n="350">Qui lucem noctemque regit, contraria torquet</l>
                <l xml:id="d001l351" n="351">Sidera sideribus, volucresque hominesque ferasque</l>
                <l xml:id="d001l352" n="352">Et genus aequoreum dias in luminis oras</l>
                <l xml:id="d001l353" n="353">Evocat, omnipotens et numine cuncta gubernans</l>
                <l xml:id="d001l354" n="354">Plena suo, si solicitas fors attigit aures</l>
                <l xml:id="d001l355" n="355">Unius vox moesta viri, qui dulcia vota</l>
                <l xml:id="d001l356" n="356">Nuncupet imploretque Iovem, non ardua rerum</l>
                <l xml:id="d001l357" n="357">Impediunt mundique vices, quin obvius ille</l>
                <l xml:id="d001l358" n="358">Supplicibus veniat, placidusque optata secundet.</l>
            </div1>
        </body>
    </text>
</TEI>
